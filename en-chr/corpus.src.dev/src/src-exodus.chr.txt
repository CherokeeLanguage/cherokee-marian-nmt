ᏂᎠᏃ ᎾᏍᎩ ᏕᎤᎾᏙᎥ ᎢᏏᎴ ᏧᏪᏥ ᎢᏥᏈ ᏧᏂᎷᏥᎴᎢ; ᎠᏂᏏᏴᏫᎭ ᎠᎴ ᏕᎤᎾᏓᏘᎾᎥ ᏤᎦᏈ ᏧᏂᎷᏤᎢ.
ᎷᏈᏂ, ᏏᎻᏯᏂ, ᎵᏫ, ᏧᏓᏃ,
ᎢᏌᎦ, ᏤᏆᎳᏂ, ᏇᏂᏃ,
ᏕᏂ, ᏁᏩᏔᎵᏃ, ᎦᏗ, ᎡᏌᏃ.
ᏂᎦᏛᏃ ᏧᏪᏥ ᏤᎦᏈ ᎬᏩᏕᏁᎸᎯ ᎦᎵᏆᏍᎪᎯ ᎾᏂᎡᎢ; ᏦᏩᏰᏃ ᎢᏥᏈ ᏫᏂᎡᎰᎢ.
ᏦᏩᏃ ᎤᏲᎱᏎᎢ, ᎠᎴ ᏂᎦᏛ ᎠᎾᎵᏅᏟ ᎠᎴ ᏂᎦᏛ ᎾᎯᏳ ᏣᏁᎮᎢ.
ᎢᏏᎵᏃ ᏧᏪᏥ ᎤᏂᏁᏉᏣᏖᎢ, ᎠᎴ ᎤᏣᏘ ᎤᏂᎪᏙᏎᎢ; ᎠᎴ ᎤᏂᏧᏈᏍᏙᏎᎢ, ᎠᎴ ᎤᏣᏔᏅᎯ ᏚᎾᎵᏂᎪᏎᎢ; ᎾᏍᎩᏃ ᎦᏙᎯ ᎤᏂᎧᎵᎴᎢ.
ᎾᎯᏳᏃ ᎢᏤ ᎤᎬᏫᏳᎯ ᎤᎾᏄᎪᏤ ᎢᏥᏈᏱ, ᎾᏍᎩ ᏦᏩ ᏄᎦᏔᎲᎾ.
ᎯᎠᏃ ᏂᏚᏪᏎᎴ ᏧᏤᎵ ᏴᏫ, ᎬᏂᏳᏉ ᎯᎠ ᏴᏫ, ᎢᏏᎵ ᏧᏪᏥ, ᎨᎩᎪᎾᏛᏗ ᎾᏂᎥ ᎠᎴ ᏂᏚᎾᎵᏂᎬᎬᎢ.
Ꭷ, ᏗᏗᏏᎾᏌᏅᏥ; ᏯᏂᏁᏉᎩᏰᏃ, ᎠᎴ ᏯᎵᏰᎢᎶᎦ ᏓᎿᏩ ᏱᏄᎵᏍᏔᏅ, ᎨᎩᏍᎦᎩ ᏱᏓᎾᎵᎪᎲᏏ ᎠᎴ ᏴᎨᎦᏡᏓ ᏕᏓᎵᎲᎢ, ᎠᎴ ᏯᏂᏄᎪᎩ ᎠᏂ ᎦᏙᎯ.
ᎾᏍᎩ ᎢᏳᏍᏗ ᏕᎤᏂᎧᏁ ᎬᏩᏂᏅᏫᏍᏔᏂᏙᎯ ᎾᏍᎩ ᎬᏩᏂᎩᎵᏲᎢᏍᏙᏗᏱ ᎦᎨᏛ ᎬᏩᏂᏐᏈᎸᏍᎬᎢ.  ᏇᎵᏲᏃ ᏗᏓᎾᏅᏗᏱ ᏕᎦᏚᎲ ᏕᎬᏬᏢᎾᏁᎴ, ᎾᏍᎩ ᏆᏙᏗ ᎠᎴ ᎴᎠᎻᏏ.
ᎠᏎᏃ ᎠᏂᏁᏉᏍᎬ ᎨᏥᎩᎵᏲᎢᏍᏓᏍᎬ ᎾᏍᏉ ᎠᏂᏁᏉᎨ ᎠᎴ ᎠᏂᏣᏛᏍᎨᎢ.  ᎠᎴ ᎠᏂᏍᎦᎢᎮ ᎢᏏᎵ ᏧᏪᏥ ᏅᏗᎦᎵᏍᏙᏗᏍᎨᎢ.
ᎢᏥᏈᏱᏃ ᎠᏁᎯ ᎠᏍᏓᏱᏳ ᏧᏂᎸᏫᏍᏓᏁᏗᏱ ᏂᏓᏅᏁᎮ ᎢᏏᎵ ᏧᏪᏥ;
ᎠᎴ ᏓᏅᏅ ᎤᎯᏐᏗ ᏂᏓᏅᏁᎮ ᎠᏍᏓᏯ ᏂᏚᏅᎿᏕᎬᎢ, ᎠᏂᏛᎨᏍᎬ ᏝᏬᏚ, ᎠᎴ ᏗᏛᏓᏅᎯ ᏓᏃᏢᏍᎬᎢ, ᎠᎴ ᏄᏓᎴᏒ ᏚᏂᎸᏫᏍᏓᏁᎲ ᏠᎨᏏ; ᏂᎦᎥᏃ ᏚᏂᎸᏫᏍᏓᏁᎲ ᎾᏍᎩ ᏧᏂᎸᏫᏍᏓᏁᏗ ᏂᎨᎬᏁᎲ ᎤᏣᏘ ᎠᏍᏓᏯ ᎨᏎᎢ.
ᎢᏥᏈᏱᏃ ᎤᎬᏫᏳᎯ ᏚᏁᏤᎴ ᎠᏂᎨᏴ ᎠᎾᎵᏍᏕᎵᏍᎩ ᏗᏂᏲᎵ ᎠᎾᏕᎲᏍᎬᎢ, ᎠᏏᏴᏫ ᏏᏆᎳ ᏧᏙᎢᏛ, ᏐᎢᏃ ᏇᎠ ᏧᏙᎢᏛ;
ᎯᎠ ᏂᏚᏪᏎᎴᎢ, ᎠᏂᏧᏏ ᎠᏂᎨᏴ ᏗᏥᏍᏕᎸᏗ ᏂᎦᎵᏍᏗᏍᎨᏍᏗ ᏗᏂᏲᎵ ᎠᎾᏕᎲᏍᎬᎢ, ᎠᎴ ᏚᏃᎸ ᎿᏉ ᏕᏥᎪᏩᏗᏍᎨᏍᏗ; ᎢᏳᏃ ᎠᏧᏣ ᎨᏎᏍᏗ ᎡᏥᎢᎮᏍᏗ; ᎢᏳᏍᎩᏂ ᎠᎨᏳᏣ ᎨᏎᏍᏗ, ᎬᏁᏍᏗᏉ.
ᎠᏎᏃ ᏗᏃᏲᎵ ᎠᎾᏕᎲᏍᎬ  ᎠᎾᎵᏍᏕᎵᏍᎩ, ᎤᏁᎳᏅᎯ ᎠᏂᎾᏰᏍᎨᎢ, ᎠᎴ ᎥᏝ ᎢᏥᏈᏱ ᎤᎬᏫᏳᎯ ᏄᏂᏪᏎᎸ ᏱᏄᎾᏛᏁᎴᎢ, ᏚᏂᎨᏳᏁᏍᎩᏂ ᎠᏂᏧᏣ ᏓᏅᏅᎢ.
ᎤᎬᏫᏳᎯᏃ ᎢᏥᏈᏱ, ᏫᏚᏯᏅᎮ ᎠᎾᎵᏍᏕᎵᏍᎩ ᏗᏂᏲᎵ ᎠᎾᏕᎲᏍᎬᎢ, ᎠᎴ ᎯᎠ ᏂᏚᏪᏎᎵᎢ, ᎦᏙᏃ ᎾᏍᎩ ᎯᎠ ᏂᏣᏛᏁᎸ, ᎠᏂᏧᏣ ᏓᏅᏅ ᏙᏥᎨᏳᏅ?
ᏗᏂᏲᎵᏃ ᎠᎾᏕᎲᏍᎬ ᎠᎾᎵᏍᏕᎵᏍᎩ ᎯᎠ ᏂᎬᏩᏪᏎᎴ ᏇᎵᏲ, ᏅᏗᎦᎵᏍᏙᏗᏍᎩᏂ ᎠᏂᏧᏏ ᎠᏂᎨᏴ, ᎥᏝ ᎢᏥᏈ ᎠᏁᎯ ᎠᏂᎨᏴ ᏄᎾᏍᏛ ᏱᏄᎾᏍᏗ; ᏗᏅᏂᎦᎵᏍᏗᏳᏰᏃ, ᎠᎴ ᏄᎾᏕᏁᎶ ᎠᏲᎵ ᏫᎬᏩᏂᎷᏥᏏ ᏗᏂᏲᎵ ᎠᎾᏕᎲᏍᎬ ᎠᎾᎵᏍᏕᎵᏍᎩ.
ᎾᏍᎩ ᎢᏳᏍᏗ ᎤᏁᎳᏅᎢ ᎣᏍᏛ ᏂᏚᏛᏁᎴ ᏗᏂᏲᎵ ᎠᎾᏕᎲᏍᎬ ᎠᎾᎵᏍᏕᎵᏍᎩ; ᎠᎴ ᏴᏫ ᎤᏂᏁᏉᏤᎢ, ᎠᎴ ᎤᏣᏘ ᏚᎾᎵᏂᎪᏎᎢ.
ᎯᎠᏃ ᏄᎵᏍᏔᏁᎢ, ᎾᏍᎩ ᏗᏂᏲᎵ ᎠᎾᏕᎲᏍᎬ ᎠᎾᎵᏍᏕᎵᏍᎩ ᎤᏁᎳᏅᎯ ᎠᏂᎾᏰᏍᎬ ᎢᏳᏍᏗ, ᎾᏍᎩ ᎤᏁᎳᏅᎯ ᏧᎾᏓᏘᎾᎢ ᏂᏚᏩᏁᎴᎢ.
ᏇᎵᏲᏃ ᏚᏁᏤᎴ ᏂᎦᏛ ᏧᏤᎵ ᏴᏫ, ᎯᎠ ᏄᏪᏎᎢ, ᎾᏂᎥ ᎠᏂᏧᏣ ᎠᎾᏕᎲᏍᎨᏍᏗ, ᎡᏉᏂ ᏕᏣᏓᎡᎨᏍᏗ, ᎾᏂᎥᏃ ᎠᏂᎨᏳᏣ ᎤᎾᏁᎳᎩ ᏓᏅᏁᏍᏗ.
ᎵᏫᏃ ᎤᏂᏠᏱ ᎨᏒ ᎠᏍᎦᏯ ᎵᏫ ᎤᏪᏥ ᎠᎨᏴ ᎤᏓᏴᏎᎢ.
ᎠᎨᏴᏃ ᎤᏁᎵᏤᎢ, ᎠᎴ ᎠᏧᏣ ᎤᎾᏄᎪᏫᏎᎢ; ᎤᏥᏃ ᎤᎪᎲ ᎤᏬᏚᎯᏳ ᎨᏒ, ᏦᎢ ᎢᏯᏅᏙ ᎤᏩᏍᎦᎴᎢ.
ᎿᏉᏃ ᎤᏟ ᎢᎪᎯᏛ ᎬᏩᏍᎦᎸᏗ ᏂᎨᏒᎾ ᏄᎵᏍᏔᏅ, ᎤᎩᏎ ᏥᏳ ᎢᏳᏍᏗ, ᎦᏄᏯ ᎪᏢᏔᏅᎯ, ᎠᎴ ᏩᏥᎳᎨ ᎠᎴ ᎠᏜ ᎤᏍᏚᏔᏁᎢ, ᎾᎿᏃ ᎤᎸᏁ ᎠᏲᎵ; ᎦᏄᏲᎯᏃ ᎡᏉᏄᎶᏗ ᎤᏁᎢ.
ᎤᏙᏃ ᎢᏅ ᏗᎦᏙᎨᎢ ᎤᏙᎴᎰᎯᏍᏗᏱ ᎤᏚᎵᏍᎨ ᏅᏗᏅᏁᎵᏒᎢ.
ᏇᎵᏲᏃ ᎤᏪᏥ ᎠᎨᏴ ᎤᎷᏤ ᎤᏓᏬᎢᎴ ᎡᏉᏂ; ᎠᏂᎨᏴᏃ ᏧᏅᏏᏓᏍᏗ ᎡᏉᏄᎶᏗ ᎠᎾᎢᏎᎢ; ᎤᎪᎲᏃ ᏥᏳ ᎢᏳᏍᏗ ᎦᏄᏲᎯ ᎤᏅᏎ, ᎠᎨᏴ ᎤᏅᏏᏓᏍᏗ ᏭᏴᏗᏱ.
ᎤᏍᏚᎢᏒᏃ, ᎤᎪᎮ ᎠᏲᎵ; ᎠᎴ ᎬᏂᏳᏉ ᎠᏲᎵ ᏚᏠᏱᎴᎢ.  ᎤᏪᏙᎵᏤᏃ, ᎠᎴ ᎯᎠ ᏄᏪᏎᎢ, ᎯᎠ ᎠᏲᎵ ᎠᏂᏈᎷ ᎤᏁᏥ.
ᎤᏙᏃ ᎯᎠ ᏄᏪᏎᎴ ᏇᎵᏲ ᎤᏪᏥ ᎠᎨᏴ, ᏓᎨᏏᎨ ᏮᏓᎬᏯᏅᎡᎵ ᎩᎶ ᎢᏳᏍᏗ ᎠᏈᎷ ᎠᎨᏴ ᎠᏛᎯᏍᏗᏍᎩ, ᎾᏍᎩ ᏣᏛᎯᏍᏓᏁᎯ ᎠᏲᎵ?
ᏇᎵᏲᏃ ᎤᏪᏥ, ᎮᎾ, ᎤᏬᏎᎴᎢ.  ᎠᏛᏃ ᎤᏪᏅᏎ ᏭᏯᏅᎮ ᎠᏲᎵ ᎤᏥ.
ᏇᎵᏲᏃ ᎤᏪᏥ ᎯᎠ ᏄᏪᏎᎴ ᎠᎨᏴ, ᎯᎠ ᎠᏲᎵ ᎯᏄᎦ, ᎠᎴ ᏍᏆᏛᎯᏍᏓᏁᎸᎭ, ᏓᎬᏯᎫᏴᎡᎵᏃ ᏂᎦᎥ. ᏕᏣᎬᏩᎶᏔᏅᎢ.  ᎠᎨᏴᏃ ᎠᏲᎵ ᎤᏯᏅᎮ, ᎠᎴ ᎤᏛᎯᏍᏔᏁᎢ.
ᎠᏲᎵᏃ ᎤᏛᏎᎢ, ᎠᎴ ᎤᏘᏃᎮᎴ ᏇᎵᏲ ᎤᏪᏥ ᎠᎨᏴ, ᎠᎴ ᎾᏍᎩ ᎤᏪᏥ ᏄᎵᏍᏔᏁᎢ, ᎼᏏᏃ ᏕᎤᏬᎡᎢ; ᎠᎴ ᎯᎠ ᏄᏪᏎᎢ, ᏅᏗᎦᎵᏍᏙᏗᎭ ᎠᎼᎯ ᏫᏥᏯᏎᏒᎯ ᏥᎩ.
ᎯᎠᏃ ᏄᎵᏍᏔᏁ ᎾᎯᏳᎢ, ᎾᏍᎩ ᎼᏏ ᎿᏉ ᎤᏛᏅ ᏄᎵᏍᏔᏅ, ᎠᎾᎵᏅᏟ ᏚᏩᏛᎲᏎᎢ, ᎠᎴ ᏚᎧᎿᏁ ᎦᎨᏛ ᏂᎨᎬᎾᏕᎬᎢ; ᎤᎪᎮᏃ ᎢᏥᏈᏱ ᎡᎯ ᎠᏈᎷ ᎼᏏ ᎠᎾᎵᏅᏟ ᎢᎦᎵᎥᏂᎮᎢ.
ᏚᎧᎿᏂᏙᎴᏃ, ᎠᎴ ᎤᏙᎴᎰᏒ ᎩᎶ ᏁᏙᎲᎾ ᎨᏒ, ᎤᎴ ᎢᏥᏈᏱ ᎡᎯ, ᎠᎴ ᏃᏳᎯ ᎤᏩᏍᎦᎸᏁᎢ.
ᎤᎩᏨᎴᏃ ᎢᎤᏄᎪᏨ, ᎬᏂᏳᏉ ᎠᏂᏔᎵ ᎠᏂᏍᎦᏯ ᎠᏂᏈᎷ ᎠᎾᎵᎮᎢ; ᎤᏣᏘᏂᏃ ᎢᏳᏛᏁᎸᎯ ᎯᎠ ᏄᏪᏎᎴᎢ, ᎦᏙᏃ ᎢᎯᎵᎥᏂᎭ ᎢᏍᏓᎵᎢ.
ᎯᎠᏃ ᏄᏪᏎᎢ, ᎦᎪ ᏣᎬᏫᏳᎯ ᎠᎴ ᏗᏍᎩᏳᎪᏓᏁᎯ ᏣᎧᏅ?  ᏥᎪ ᏍᎩᎯᏍᏗᏱ ᎭᏓᏅᏖᎭ, ᎾᏍᎩᏯ ᏂᏴᏁᎸ ᎯᎸ ᎢᏥᏈᏱ ᎡᎯ?  ᎼᏏᏃ ᎤᏍᎦᎴᎢ, ᎠᎴ ᎯᎠ ᏄᏪᏎᎢ, ᎠᏎ Ꭷ ᎤᎾᏛᎦᏅ ᎯᎠ.
ᏇᎵᏲᏃ ᎾᏍᎩ ᎯᎠ ᎤᏛᎦᏅ ᎤᏲᎴ ᎤᎯᏍᏗᏱ ᎼᏏ.  ᎠᏎᏃ ᎼᏏ ᎤᏓᏅᎡᎴ ᏇᎵᏲ, ᎠᎴ ᎻᏗᏂᏱ ᏭᏕᏁᎢ; ᎠᎹᏃ ᎠᏢᏗᏱ ᎠᏔᎴᏒ ᎾᎥ ᎤᏪᏁᎢ.
ᎠᏥᎸᏃ ᎨᎶᎯ ᎻᏗᏂᏱ ᎡᎯ, ᎦᎵᏉᎩ ᎠᏁᎮ ᏧᏪᏥ ᎠᎾᏛ; ᎤᏂᎷᏤᏃ ᎠᎴ ᎠᎹ ᎤᏂᏢᎮᎢ; ᎠᎴ ᏥᏳ ᏚᏂᎧᎵᎴᎢ, ᎤᏂᏙᏓ ᏧᏤᎵ ᎠᏫ ᎠᎹ ᏓᎾᏗᏔᏍᏗᏍᎨᎢ.
ᎠᏫᏃ ᏗᏂᎦᏘᏯ ᎤᏂᎷᏤ ᎠᎴ ᏚᏂᎨᎯᏙᎴᎢ; ᎠᏎᏃ ᎼᏏ ᏚᎴᏁ ᎠᎴ ᏚᏍᏕᎸᎮᎢ, ᎠᎴ ᎠᎹ ᏚᏗᏔᏍᏔᏁ ᏧᎾᏤᎵ ᎠᏫ.
ᎤᏂᏙᏓᏃ ᎷᏫᎵ ᎤᏂᎷᏤᎸ, ᎦᏙ ᏓᎦᎵᏍᏙᏓ ᏂᎠᏞᎦ ᎥᏥᎷᎩ ᎪᎯ ᎢᎦ, ᏚᏬᏎᎴᎢ.
ᎯᎠᏃ ᏄᏂᏪᏎᎢ, ᎢᏥᏈᏱ ᎡᎯ ᎣᏧᏓᎴᏒ ᎪᎦᏕᏯᏙᏗᏍᎬ ᎠᏫ-ᏗᏂᎦᏘᏯ, ᎠᎴ ᎤᏣᏛ ᎠᎹ ᎣᎩᏢᎡᎸᎩ, ᎠᎴ ᏚᏗᏔᏍᏔᏅ ᎠᏫ ᏑᎾᏓᏡᎩ.
ᎯᎠᏃ ᏂᏚᏪᏎᎸᎩ ᏧᏪᏥ, ᎭᏢᏃ ᎡᏙᎭ?  ᎦᏙᏃ ᏛᎡᏥᎧᎯᏯ ᎠᏍᎦᏯ? ᏪᏥᏯᏅ, ᎠᎵᏍᏓᏴᏅᎭ.
ᎼᏏᏃ ᎣᏏ ᎤᏰᎸᏁ ᎾᏍᎩ ᎠᏍᎦᏯ ᎦᏁᎸ ᎤᏕᏗᏱ; ᎠᏍᎦᏯᏃ ᏥᏉᎳ ᎤᏪᏥ ᎠᏛ ᎤᏪᎧᏁᎴ ᎼᏏ.
ᎠᏧᏣᏃ ᎤᎾᏄᎪᏫᏎᎢ, [ᎼᏏᏃ] ᎦᏐᎻ ᏚᏬᎡᎢ; ᎯᎠᏰᏃ ᏄᏪᏎᎢ, ᏅᎩᎦᏔᎲᎾ ᎨᏒᎩ ᏅᏩᎾᏓᎴ ᎤᎾᏤᎵᎪᎯ.
ᎯᎠᏃ ᏄᎵᏍᏔᏁ ᎢᎸᎯᏳ ᎢᏴᏛ, ᎾᏍᎩ ᎢᏥᏈᏱ ᎡᎯ ᎤᎬᏫᏳᎯ ᎤᏲᎱᏎᎢ. ᎢᏏᎵᏃ ᏧᏪᏥ ᎤᏂᎵᏰᏗᏍᎨ ᏅᏗᎦᎵᏍᏙᏗᏍᎨ ᎠᎩᎵᏯ ᏄᎾᏛᏅᎢ, ᎠᎴ ᏚᎾᏠᏱᎴᎢ; ᏓᎾᏠᏱᎲᏃ ᎤᎵᏌᎳᏓᏁ ᎤᏁᎳᏅᎯᏱ ᎢᏴᏛ, ᎾᏍᎩ ᎠᎩᎵᏯ ᏄᎾᏛᏅ ᏅᏗᎦᎵᏍᏙᏗᏍᎨᎢ.
ᎤᏁᎳᏅᎯᏃ ᏚᏛᎦᏁᎴ ᎤᏂᎵᏰᏗᏍᎬᎢ, ᎠᎴ ᎤᏅᏓᏕ ᎧᏃᎮᏛ ᏚᎾᏠᎯᏍᏔᏅ ᎡᏆᎭᎻ, ᎠᎴ ᎡᏏᎩ, ᎠᎴ ᏤᎦᏈ.
ᎤᏁᎳᏅᎯᏃ ᏚᎧᎿᏁ ᎢᏏᎵ ᏧᏪᏥ, ᎠᎴ ᎤᏁᎳᏅᎯ ᏚᏬᎵᏤᎢ.
ᎾᏍᎩᏃ ᎼᏏ ᏓᎦᏘᏰ ᎤᎿᏥ Ꮵ'Ꮆ ᎻᏗᏂᏱ ᎡᎯ ᎠᏥᎸ-ᎨᎶᎯ ᏧᏤᎵ ᎠᏫ; ᎢᎾᎨᏃ ᎨᏒ ᏂᏚᏘᏅᏍᏔᏁ ᎠᏫ, ᎠᎴ ᏭᎷᏤ ᎤᏁᎳᏅᎯ ᎤᏤᎵ ᎤᏓᎸ, ᎾᏍᎩ ᎰᎵᏈ ᏚᏙᎥᎢ.
ᏗᎧᎿᏩᏗᏙᎯᏃ ᏱᎰᏩ ᎤᏤᎵᎦ ᎬᏂᎨᏒ ᏄᏛᏁᎴ ᎠᏥᎸ ᎠᏓᏪᎵᎩᏍᎬ ᎤᏪᏲᏓᏛ ᎠᏰᎵ; ᏚᎧᎿᏁᏃ, ᎠᎴ ᎬᏂᏳᏉ ᎤᏪᏲᏓᏛ ᎤᏥᏍᏞᎢ, ᎤᏪᏲᏓᏛᏃ ᎥᏝ ᏳᎪᏁᎢ.
ᎼᏏᏃ ᎯᎠ ᏄᏪᏎᎢ, ᏓᎦᎪᎸᏏᎾᏗ, ᎠᎴ ᏮᏓᎦᎦᏔᏂ ᎯᎠ ᎾᏍᎩ ᎤᏍᏆᏂᎪᏗ ᎠᎪᏩᏛᏗ, ᎾᏍᎩ ᏅᏗᎦᎵᏍᏙᏗᏍᎬ ᎤᏪᏲᏓᏛ ᏄᎪᏅᎾ ᎨᏒᎢ.
ᏱᎰᏩᏃ ᎤᎪᎲ ᎤᎪᎸᏒ ᎾᏍᎩ ᎤᎦᏙᏗᏱ, ᎤᏁᎳᏅᎯ ᏧᏯᏅᎮ ᏧᏓᎴᏁ ᎤᏪᏲᏓᏛ ᎠᏰᎵ, ᎠᎴ ᎯᎠ ᏅᏧᏪᏎᎢ, ᎼᏏ, ᎼᏏ.  ᎯᎠᏃ ᏄᏪᏎ ᎼᏏ, ᎠᏂ ᎨᏙᎭ.
ᎤᏁᎳᏅᎯᏃ ᎯᎠ ᏄᏪᏎᎢ, ᏞᏍᏗ ᎠᏂ ᎾᎥ ᏣᎷᏨᎩ; ᏔᎳᏑᎳᎩ, ᎠᏂᏰᏃ ᎯᏙᎬ ᎦᎸᏉᏗᏳ ᎦᏙᎯ.
ᎠᎴᏬ ᎯᎠ ᏄᏪᏎᎢ, ᎠᏴ ᎤᏁᎳᏅᎯ ᏣᏙᏓ ᎤᏤᎵᎦ, ᎤᏁᎳᏅᎯ ᎡᏆᎭᎻ ᎤᏥᎵᎦ, ᎤᏁᎳᏅᎯ ᎡᏏᎩ ᎤᏤᎵᎦ, ᎠᎴ ᎤᏁᎳᏅᎯ ᏤᎦᏈ ᎤᏤᎵᎦ.  ᎼᏏᏃ ᎤᏩᏍᎦᎳᏁ ᎤᎧᏛᎢ; ᎠᏍᎦᎢᎮᏰᏃ ᎤᏁᎳᏅᎯ ᏧᎧᏃᏗᏱ.
ᏱᎰᏩᏃ ᎯᎠ ᏄᏪᏎᎢ. ᎤᏙᎯᏳᎯᏯ ᎠᎩᎪᎲ ᎤᏲ ᏄᎾᏛᎾᏕᎬ ᏗᏆᏤᎵ ᏴᏫ ᎢᏥᏈ ᏣᏁᎭ, ᎠᎴ ᎠᏆᏛᎦᏅ ᏓᎾᏠᏱᎲᎢ, ᏅᏗᎦᎵᏍᏙᏗᏍᎬ ᎬᏩᏂᏅᏫᏍᏔᏂᏙᎯ ᏂᎬᏩᏅᎿᏕᎬᎢ; ᏥᎦᏔᎭᏰᏃ ᎠᏂᎩᎵᏲᎬᎢ.
ᎠᎴ ᎠᏆᏠᎠᏏᎸ ᎦᏥᏳᏓᎴᏏᎸ ᎢᏥᏈᏱ ᎠᏁᎯ ᏕᎬᏩᏂᎾᏝᎥᎢ, ᎠᎴ ᎾᎿ ᎦᏙᎯ ᏗᎦᏥᏯᎧᎲᏍᏗᏱ, ᏫᏗᎦᏥᏯᎪᏗᏱ ᎣᏒ ᎠᎴ ᎡᏉᎯᏳ ᎦᏙᎯ, ᎾᎿ ᏓᏂᏁᎸ ᎠᏂᎨᎾᏂ, ᎠᎴ ᎠᏂᎯᏗ, ᎠᎴ ᎠᏂᎡᎼᎯ, ᎠᎴ ᎠᏂᏇᎵᏥ, ᎠᎴ ᎠᏂᎯᏫ, ᎠᎴ ᎠᏂᏥᏊᏏ.
ᎿᏉᏃ ᎬᏂᏳᏉ, ᏓᏂᏴᎬᎢ ᎢᏏᎵ ᏧᏪᏥ ᎠᎩᎷᏤᎸ; ᎠᎴ ᎾᏍᏉ ᎠᎩᎪᎲ ᎠᏂᎩᎵᏲᎬ ᎾᏍᎩ ᎢᏥᏈ ᎠᏁᎯ ᎬᏩᏂᎩᎵᏲᎢᏍᏗᏍᎬᎢ.
ᎿᏉᏃ Ꭷ, ᏓᎬᏅᏏ ᏇᎵᏲ ᏧᏬᎸᎢ, ᎾᏍᎩ ᏗᏆᏤᎵ ᏴᏫ ᎢᏏᎵ ᏧᏪᏥ ᏙᏘᏄᎪᏫᏍᏗᏱ ᎢᏥᏈᏱ.
ᎼᏏᏃ ᎯᎠ ᏄᏪᏎᎵ ᎤᏁᎳᏅᎯ, ᎦᎪ ᎠᏴ, ᎾᏍᎩ ᏰᎵ ᏇᎵᏲ ᏫᎦᏥᎷᏤᏗ, ᎠᎴ ᏰᎵ ᎢᏏᎵ ᏥᏪᏥ ᏂᏙᏓᎦᏥᏄᎪᏫᏍᏗᏱ ᎢᏥᏈᏱ?
ᎯᎠᏃ ᏄᏪᏎᎢ, ᎠᏴᏍᎩᏂ ᏓᎬᏍᏓᏩᏕᏏ; ᎯᎠᏃ ᎾᏍᎩ ᏣᏙᎴᎰᎯᏍᏙᏗ ᎨᏎᏍᏗ ᎠᏴ ᎬᏅᏒᎯ ᎨᏒᎢ; ᎿᏉ ᏴᏫ ᏙᏘᏄᎪᏫᏒᎭ ᎢᏥᏈᏱ, ᎠᏂ ᎣᏓᎸ ᎤᏁᎳᏅᎯ ᎡᏣᏓᏙᎵᏍᏓᏁᎮᏍᏗ.
ᎼᏏᏃ ᎯᎠ ᏄᏪᏎᎴ ᎤᏁᎳᏅᎯ, ᎬᏂᏳᏉ, ᏫᎦᏥᎷᏤᎸ ᎢᏏᎵ ᏧᏪᏥ, ᎠᎴ ᎯᎠ ᏂᎦᏥᏪᏎᎸᎭ, ᎤᏁᎳᏅᎯ ᏗᏥᎦᏴᎵᎨ ᎤᎾᏤᎵᎦ ᏗᎩᏅᏒ ᎢᏨᎷᏤᏗᏱ; ᎯᎠᏃ ᏂᎬᎩᏪᏎᎸᎭ, ᎦᏙ ᏕᎤᏙᎠ?  ᎦᏙ ᏓᎦᏥᏲᏎᎵ?
ᎤᏁᎳᏅᎯᏃ ᎯᎠ ᏄᏪᏎᎴ ᎼᏏ, ᎠᏴ ᎨᎠ ᏥᎨᎠ; ᎯᎠᏃ ᏄᏪᏎᎢ; ᎯᎠ ᏂᎩᏪᏎᎸᎭ ᎢᏏᎵ ᏧᏪᏥ, ᎠᏴ-ᎨᎠ ᏗᎩᏅᏒ ᎢᏨᎷᏤᏗᏱ.
ᎤᏁᎳᏅᎯᏃ ᎾᏍᏉ ᎯᎠ ᏄᏪᏎᎴ ᎼᏏ, ᎯᎠ ᏂᎩᏪᏎᎸᎭ ᎢᏏᎵ ᏧᏪᏥ; ᏱᎰᏩ, ᏗᏥᎦᏴᎵᎨ ᎤᎾᏤᎵ ᎤᏁᎳᏅᎯ, ᎤᏁᎳᏅᎯ ᎡᏆᎭᎻ ᎤᏤᎵᎦ, ᎤᏁᎳᏅᎯ ᎡᏏᎩ ᎤᏤᎵᎦ, ᎠᎴ ᏤᎦᏈ ᎤᏤᎵᎦ ᎤᏁᎳᏅᎯ, ᏗᎩᏅᏒ ᎢᏨᎷᏤᏗᏱ; ᎾᏍᎩ ᎯᎠ ᏄᏍᏗ ᏓᏆᏙᎥ ᏂᎪᎯᎸᎢ, ᎠᎴ ᎾᏍᎩ ᎯᎠ ᏄᏍᏕᏍᏗ ᎥᏆᏅᏓᏗᏍᏙᏗ ᏂᏓᎾᏓᏁᏟᏴᏏᏒ ᏂᎪᎯᎸᎢ.
ᎮᎾ ᎠᎴ ᏫᏗᎩᎳᏫᏛ ᏧᎾᏛᏐᏅᎯ ᎢᏏᎵ ᏧᎾᏤᎵᎦ, ᎠᎴ ᎯᎠ ᏂᎩᏪᏎᎸᎭ, ᏱᎰᏩ, ᎤᏁᎳᏅᎯ ᏗᏥᎦᏴᎵᎨ ᎤᎾᏤᎵᎦ, ᎤᏁᎳᏅᎯ ᎡᏆᎭᎻ ᎤᏤᎵᎦ, ᎡᏏᎩ ᎤᏤᎵᎦ, ᎠᎴ ᏤᎦᏈ ᎤᏤᎵᎦ, ᎬᏂᎨᏒ ᎾᏆᏛᏁᎸᎩ, ᎯᎠ ᎾᎩᏪᏎᎸᎩ, ᎤᏙᎯᏳᎯᏯ ᎢᏨᏯᎦᏔᏅᏒᎩ, ᎠᎴ ᎠᎩᎪᎲ ᏁᏨᎾᏕᎬ ᎢᏤᏈᏱ.
ᎠᎴ ᎯᎠ ᏥᎾᎩᏪᏒᎩ, ᏓᏨᏳᏓᎴᏏ ᎡᏥᎩᎵᏲᎢᏍᏗᏍᎬ ᎢᏥᏈᏱ, ᏫᏙᏓᏨᏯᏘᏃᎵ ᎦᏓ ᎤᏂᎲ ᎠᏂᎨᎾᎩ, ᎠᎴ ᎠᏂᎯᏗ, ᎠᎴ ᎠᏂᎡᎼᏂ, ᎠᎴ ᎠᏂᏇᎵᏥ, ᎠᎴ ᎠᏂᎯᏫ, ᎠᎴ ᎠᏂᏥᏊᏏ, ᎾᎿ ᎦᏙᎯ ᎤᏅᏗ ᎠᎴ ᏩᏚᎵᏏ ᏕᎦᎶᎴᎬᎢ.
ᎠᎴ ᏓᎨᏣᏛᏓᏍᏓᏁᎵ ᎯᏁᎬᎢ; ᎠᎴ ᏂᎯ, ᏧᎾᏛᏐᏅᎯᏃ ᎢᏏᎵ ᏧᎾᏤᎵᎦ ᎢᏤᎮᏍᏗ ᏪᏥᎷᏤᎸᎭ ᎤᎬᏫᏳᎯ ᎢᏥᏈᏱ ᎡᎯ, ᎯᎠᏃ ᏁᏥᏪᏎᎸᎭ, ᏱᎰᏩ ᎤᏁᎳᏅᎯ ᎠᏂᏈᎷ ᎤᎾᏤᎵᎦ ᏙᎦᏠᏒᎩ; ᎿᏉᏃ ᎢᏨᏔᏲᏎᎭ ᏍᎩᏯᎵᏍᎪᎸᏓᏁᏗᏱ ᎣᎦᏂᎩᏍᏗᏱ ᏦᎢ ᏧᏒᎯᏛ ᎡᏅᏍᏗ ᎢᏴᏛ Ꭰ ᎢᎾᎨᎢ, ᎠᏥᎸ ᎣᏤᎴᏗᏱ ᏱᎰᏩ ᎤᏁᎳᏅᎯ ᎣᎦᏤᎵᎦ.
ᎠᎴ ᎠᏴ ᏥᎦᏔᎭ ᎤᎬᏫᏱᎯ ᎢᏥᏈ ᎤᏤᎵᎦ ᎥᏝ ᏴᏓᎪᎯᏳᏂ ᎢᏤᏅᏍᏗᏱ, ᎥᏝ ᎾᏍᏉ ᎤᎵᏂᎩᏛ ᎤᏬᏰᏂ ᎬᏔᏅᎯ ᎨᏒᎢ.
ᏓᎦᏎᎵᏔᏂᏃ, ᎠᎴ ᏓᏥᏴᏂᏍᏔᏂ ᎢᏥᏈ ᏂᎦᏗᏳ ᎤᏍᏆᏂᎪᏗ ᎠᏆᏤᎵ ᎾᎿ ᎠᏰᎵ ᏥᏙᏛᎩᎸᏫᏍᏓᏁᎵ; ᎣᏂᏃ ᏓᎪᎯᏳᏂ ᎢᏤᏅᏍᏗᏱ.
ᎠᎴ ᏓᎦᏥᏯᎵᏍᎪᎸᏓᏁᎵ ᎯᎠ ᏴᏫ ᎣᏏᏳ ᎬᏩᏂᏰᎸᏗᏱ ᎢᏥᏈᏱ ᎠᏁᎯ; ᎾᏍᎩᏃ ᎯᎠ ᏅᏓᎦᎵᏍᏔᏂ, ᎾᏍᎩ ᎿᏉ ᎢᏣᏓᏅᏒᎭ, ᎥᏝ ᎠᏒᎭ ᎢᏤᏅᏍᏗ ᏱᎨᏎᏍᏗ;
ᎾᏂᎥᏍᎩᏂ ᎠᏂᎨᏴ ᏧᎾᏙᎸᎡᏗ ᎨᏎᏍᏗ ᎾᎥ ᎢᏧᎾᏓᎵ, ᎠᎴ ᎡᏙᎯ ᎾᎿ ᏓᏂᏁᎸ ᎤᏬᎵ, ᎠᏣᏅᎩ ᎠᏕᎸ ᎤᏁᎬ, ᎠᎴ ᎠᏣᏅᎩ ᎠᏕᎸ ᏓᎶᏂᎨ ᏗᎪᏢᏔᏅᎯ, ᎠᎴ ᏗᏄᏬ; ᏧᎾᏣᏅᏙᏗᏃ ᎨᏎᏍᏗ ᏗᏤᏥ ᎠᏂᏍᎦᏯ, ᎠᎴ ᏗᏤᏥ ᎠᏂᎨᏴ; ᎠᎴ ᏗᏥᎾᏌᏗ ᎨᏎᏍᏗ ᎢᏥᏈᏱ ᎠᏁᎯ.
ᎼᏏᏃ ᏗᎤᏁᏤ ᎯᎠ ᏄᏪᏎᎢ, ᎠᏎᏃ ᎬᏂᏳᏉ ᎥᏝ ᏴᎦᎬᏉᎯᏳᎲᎦ, ᎠᎴ ᎥᏝ ᏴᎬᎾᏛᏓᏍᏓ ᏥᏁᎬᎢ; ᎯᎠᏰᏃ ᏅᏛᏂᏪᏏ, ᏱᎰᏩ ᎥᏝ ᎬᏂᎨᏒ ᏱᏂᏣᏛᏁᎸ.
ᏱᎰᏩᏃ ᎯᎠ ᏄᏪᏎᎴᎢ, ᎦᏙ Ꮎ ᏥᏣᏒᎦᎳ?  ᎯᎠᏃ ᏄᏪᏎᎢ, ᎠᏙᎳᏅᏍᏗ.
ᎯᎠᏃ ᏄᏪᏎᎢ, ᎡᎳᏗ ᎯᏗᎦ.  ᎡᎳᏗᏃ ᎤᏕᎢ, ᎠᎴ ᎢᎾᏛ ᏄᎵᏍᏔᏁᎢ; ᎼᏏᏃ ᎤᎵᏘᎡᎴᎢ.
ᏱᎰᏩᏃ ᎯᎠ ᏄᏪᏎᎴ ᎼᏏ, ᎭᏙᏯᏅᎯᏛ ᎠᎴ ᎯᏂᏓᏂᏴ.  ᎤᏙᏯᏅᎯᏕᏃ ᎠᎴ ᎤᏂᏴᎮᎢ, ᎠᏙᎳᏅᏍᏗᏃ ᏄᎵᏍᏔᏁ ᎤᏒᎦᎸᎢ.
ᎾᏍᎩ ᎤᏃᎯᏳᏗᏱ ᎾᏍᎩ ᏱᎰᏩ ᎤᏁᎳᏅᎯ ᏧᏂᎦᏴᎵᎨ ᎤᎾᏤᎵᎦ ᎬᏂᎨᏎ ᏂᏣᏛᏁᎸᎢ, ᎤᏁᎳᏅᎯ ᎡᏆᎭᎻ ᎤᏤᎵᎦ, ᎤᏁᎳᏅᎯ ᎡᏏᎩ ᎤᏤᎢᎦ, ᎠᎴ ᎤᏁᎳᏅᎯ ᏤᎦᏈ ᎤᏤᎵᎦ.
ᏱᎰᏩᏃ ᎾᏍᏉ ᎯᎠ ᏄᏪᏎᎴᎢ, ᏦᏰᏂᏃ ᎯᏁᏥᏱ ᎯᏄᏴᏓ.  ᎤᏬᏰᏂᏃ ᎦᏁᏥᏱ ᎤᏄᏴᏔᏁᎢ; ᎤᏄᏴᏕᏒᏃ, ᎬᏂᏳᏉ ᎤᏬᏰᏂ ᎠᏓᏰᏍᎨᎢ, ᎥᏃᏥ ᏥᏄᏍᏗ ᎾᏍᎩᏯ ᏄᏍᏕᎢ.
ᎯᎠᏃ ᏄᏪᏎᎴᎢ, ᏦᏰᏂ ᏔᎵᏁ ᏥᎯᏄᏴᏓ ᎯᏁᏥᏱ; ᎤᏬᏰᏂᏃ ᏔᎵᏁ ᎤᏄᏴᏔᏁ ᎦᏁᏥᏱ, ᎠᎴ ᎤᏄᏴᏕᏎ ᏔᎵᏁᎢ; ᎠᎴ ᎬᏂᏳᏉ ᎤᏓᏁᏟᏴᏛ ᎢᎨᏎᎢ, ᎾᏍᎩᏯ ᏐᎢ ᎤᏇᏓᎸᎢ.
ᎯᎠᏃ ᏅᏓᎦᎵᏍᏔᏂ ᎾᏍᎩ ᏂᎨᏦᎯᏳᏅᎾ ᎢᎨᏎᏍᏗ, ᎠᎴ ᏄᎾᏛᏓᏍᏔᏅᎾ ᎢᎨᏎᏍᏗ ᎢᎬᏱᏱ ᎤᏰᎸᏛ ᏕᎯᎾᏄᎪᏫᏎᎸᎢ, ᏛᏃᎯᏳᏂ ᏔᎵᏁ ᎤᏰᎸᏛ ᏕᎯᎾᏄᎪᏫᏎᎸᎢ.
ᎠᎴ Ꭿ ᏅᏓᎦᎵᏍᏔᏂ, ᎢᏳᏃ ᎾᏃᎯᏳᎲᏍᎬᎾ ᎢᎨᏎᏍᏗ ᎯᎠ ᎾᏍᎩ ᏔᎵ ᏕᎤᏰᎸᏛᎢ, ᎠᎴ ᎯᏁᎬ ᏂᎨᏣᏛᏓᏍᏓᏁᎲᎾ ᎢᎨᏎᏍᏗ, ᎳᎡ ᏫᏣᏨᏗ ᎨᏎᏍᏗ ᎤᎧᏲᏛᎯ ᎨᏒᎢ; ᎠᎹᏃ ᎾᏍᎩ ᎡᏉᏂ ᏫᏣᏢᏛ ᎩᎬ ᎢᏳᎵᏍᏙᏗ ᎨᏎᏍᏗ ᎤᎧᏲᏛᎯ ᎨᏒᎢ.
ᎼᏏᏃ ᎯᎠ ᏄᏪᏎᎴ ᏱᎰᏩ, ᎠᏆᏤᎵ ᏣᎬᏫᏳᎯ, ᎥᏝ ᏱᏥᏏᎾᎯ ᎠᎩᏬᏂᎯᏍᏗᏱ, ᎥᏝ ᏧᏩᎫᏔᏅᏒᎢ, ᎠᎴ ᎦᎯᏁᏤᎸᎯ ᎯᏅᏏᏓᏍᏗ ᏅᏓᎬᏩᏓᎴᏅᏛ; ᎦᏂᎵᏳᏍᎩᏂ ᎠᎩᏬᏂᎯᏍᏗᏱ, ᎠᎴ ᎤᏍᎦᏃᎸ ᏥᏃᏓᏛᎢ.
ᏱᎰᏩᏃ Ꭿ ᏄᏪᏎᎴᎢ, ᎦᎪ ᎤᏬᏢᎾᏁᎵ ᎠᎰᎵ ᏴᏫ? ᎠᎴ ᎦᎪ ᎪᏢᏍᎪ ᎤᏩᎨᏫ, ᎠᎴ ᏧᎵᎡᎾ, ᎠᎴ ᎠᎪᏩᏗᏍᎩ, ᎠᎴ ᏗᎨᏫ?  ᏝᏍᎪ ᎠᏴ, ᏱᎰᏩ?
Ꭷ, ᎾᏍᎩ ᎢᏳᏍᏗ ᎮᎾ, ᎠᏴᏃ ᏙᏓᏥᎧᎿᏩᏗᏙᎵ ᎯᎰᎵ, ᎠᎴ ᎬᏰᏲᎲᏍᎨᏍᏗ ᎢᏣᏪᏍᏗᏱ.
ᎯᎠᏃ ᏄᏎᏎᎢ, ᏣᎬᏫᏳᎯ ᎠᏆᏤᎵᎦ, ᎬᏍᏗᏰᏗᎭ ᏣᏓᏅᏍᏗᏱ ᎯᎠᏉ ᎮᎵᏒ ᎾᏍᎩᏉ ᎯᏅᏍᏗᏱ.
ᏱᎰᏩᏃ ᎤᎿᎸᏤᎴ ᎼᏏ; ᎠᎴ ᎯᎠ ᏄᏪᏎᎢ; ᏝᏍᎪ ᎡᎳᏂ ᎠᎵᏫ ᏗᏍᏓᏓᏅᏟ ᏱᎩ?  ᏣᎦᏩᎭ ᎣᏏᏳ ᎬᏩᏬᏂᎯᏍᏗ ᎨᏒ ᎾᏍᎩ. ᎠᎴ ᎾᏍᏉ ᎬᏂᏳᏉ ᏙᏗᏣᏠᏎᏅ; ᏣᎪᎲᏃ ᎣᏍᏛ ᎤᏰᎸᏎᏍᏗ ᏧᏓᏅᏛᎢ.
ᏂᏬᏂᏔᏅᏃ ᎠᎴ ᎯᏁᎸᎭ ᎢᏳᏪᏍᏗᏱ; ᎠᏴᏃ ᏙᏓᏥᎦᎿᏩᏗᏙᎵ ᎯᎰᎵ, ᎠᎴ ᎾᏍᎩ ᎠᎰᎵ, ᎠᎴ ᏓᏍᏛᏰᏲᏂ ᎢᏍᏓᏛᏁᏗᏱ.
ᎾᏍᎩᏃ ᏣᏬᏂᎯᏎᎯ ᎨᏎᏍᏗ ᏕᎯᏬᏁᏗᏍᎬ ᏴᏫ; ᎠᎴ ᎯᎠ ᏅᏓᎦᎵᏍᏔᏂ, ᎾᏍᎩ ᎯᎰᎵ ᎾᏍᎩᏯ ᎨᏎᏍᏗ, ᏂᎯᏃ ᎤᏁlᏅᎯ ᎤᏤᎵ ᎾᏍᎩᏯ ᎨᏎᏍᏗ.
ᎯᎠᏃ ᎠᏙᎳᏅᏍᏗ ᎯᏁᏒᎭ ᎾᏍᎩᏃ ᎬᏗ ᎤᏍᏆᏂᎪᏗ ᏕᏣᎸᏫᏍᏓᏁᎮᏍᏗ.
ᎼᏏᏃ ᎤᏪᏅᏎ ᎠᎴ ᏭᏨᏎ Ꮵ'Ꮆ ᎤᎾᏥ ᏗᎦᏁᎸᎢ, ᎠᎴ ᎯᎠ ᏄᏪᏎᎴᎢ, ᎬᏔᏲᏎᎭ ᎤᏁᎳᎩ ᏍᏇᎵᏎᏗᏱ ᎥᎠᏆᏨᏍᏗᏱ ᎣᏣᎵᏅᏟ ᏗᏁᎲ ᎢᏥᏈᏱ, ᎠᎴ ᏣᎩᎦᏛᏂᏓᏍᏗᏱ ᎠᏏ ᏓᏅᏅ ᎠᎴ ᏂᏓᏅᏅᎾ ᎨᏎᏍᏗ. Ꮵ'ᎶᏃ ᎯᎠ ᏄᏪᏎᎴ ᎼᏏ, ᏅᏩᏙᎯᏯᏛ.
ᏱᎰᏩᏃ ᎯᎠ ᏄᏪᏎᎴ ᎼᏏ ᎻᏗᏂᏱ, ᎮᎾ ᎢᏥᏈᏱ ᏫᎮᏓ; ᏂᎦᏛᏰᏃ ᎠᏂᏍᎦᏯ ᎲᏅ ᏥᎨᏣᏲᏎᎲᎩ ᏚᏂᏲᎱᏒ.
ᎼᏏᏃ ᏚᏘᏅᏎ ᎤᏓᎵᎢ ᎠᎴ ᏧᏪᏥ, ᏗᎦᎵᎠᏅᎯᏛᏃ ᏐᏉᎵᎯ ᏚᎩᎸᏔᏁᎢ, ᎠᎴ ᎢᏥᏈᏱ ᏔᎵᏁ ᏭᎶᏎᎢ. ᎼᏏᏃ ᎤᏁᎳᏅᎯ ᎠᏤᎵ ᎠᏙᎳᏅᏍᏗ ᎤᏪᏅᏎᎢ.
ᏱᎰᏩᏃ ᎯᎠ ᏄᏪᏎᎴ ᎼᏏ, ᎢᎮᏒ ᎢᏥᏈᏱ ᏫᎯᎶᏒᎭ, ᎠᏎ ᎤᏍᏆᏂᎪᏗ ᏗᏣᎸᏫᏍᏓᏁᏗ ᎨᏎᏍᏗ ᏇᎵᏲ ᎠᎦᏔᎲ ᎾᏍᎩ ᎬᏯᏒᎦᎶᏔᏅᎯ ᏥᎩ; ᎠᏎᏃ ᏓᏥᏍᏓᏱᏕᎵ ᎤᎾᏫ, ᎾᏍᎩ ᏧᏲᎯᏍᏗᏱ ᏂᎨᏒᎾ ᏴᏫ.
ᎯᎠᏃ ᏂᏪᏎᎸᎭ ᏇᎵᏲ, ᏱᎰᏩ ᎯᎠ ᏂᎦᏪᎭ, ᎢᏏᎵ ᎠᏴ ᎠᏇᏥ, ᎢᎬᏱᏱ ᎡᎯ ᎠᏇᏥ.
ᎯᎠ Ꮓ ᏂᎬᏪᏎᎭ, ᏘᏲᎯ ᎠᏇᏥ, ᎠᏴ ᎪᎱᏍᏗ ᎠᏆᏛᏁᏗᏱ. ᎢᏳᏃ ᎢᏣᎨᏳᏅᎭ ᏘᏲᎯᏍᏗᏱ, ᎬᏂᏳᏉ ᎠᏴ ᏓᏥᎵ ᏤᏥ, ᎢᎬᏱᏱ ᎡᎯ ᏤᏥ.
ᎯᎠᏃ ᏄᎵᏍᏔᏁ ᏩᎾᎢᏒ ᏗᏒᏍᏗᏱ ᎠᏓᏁᎸᎢ, ᏱᎰᏩ ᏚᏠᏎᎢ, ᎠᎴ ᎤᏲᎴ ᎤᎯᏍᏗᏱ.
ᎿᏆᏃ ᏥᏉᎳ ᎠᏰᎳᏍᏗ ᎤᏴᎮᎢ, ᎠᎴ ᎤᎱᏍᏕᏎᎴ ᎤᏪᏥ ᎠᏧᏣ, ᎠᎴ ᏚᎳᏍᎬ ᏭᏓᎢᏅᏎᎢ, ᎠᎴ ᎯᎠ ᏄᏪᏎᎢ, ᎤᏙᎯᏳᎯᏯ ᎯᎩᎬᎭ ᏍᎩᏰᎯ.
ᎾᏍᎩᏃ ᎿᏉ ᏚᏲᏎᎢ; ᎿᏉᏃ [ᏥᏉᎳ] Ꭿ ᏄᏪᏎᎢ, ᎯᎩᎬᎭ ᎾᎮ ᏍᎩᏰᎯ ᏅᏗᎦᎵᏍᏙᏗᎭ ᎠᎱᏍᏕᏍᏗ ᎨᏒᎢ.
ᏱᎰᏩᏃ ᎯᎠ ᏄᏪᏎᎴ ᎡᎳᏂ, ᎮᎾ ᎢᎾᎨᎢ ᏫᏘᏯᏠᎢ ᎼᏏ. ᎤᏪᏅᏎᏃ ᎠᎴ ᏫᏚᏠᏎ ᎤᏁᎳᏅᎯ ᎤᏤᎵ ᎣᏓᎸᎢ, ᎠᎴ ᎤᏔᏪᏙᏁᎢ.
ᎼᏏᏃ ᎤᏃᏁᎴ ᎡᎳᏂ ᏂᎦᏛ ᏄᏪᏎᎸ ᏱᎰᏩ ᎾᏍᎩ ᏅᏓᏳᏅᏏᏛ, ᎠᎴ ᏂᎦᏛ ᎤᏍᏆᏂᎪᏗ ᏧᎸᏫᏍᏓᏁᏗᏱ ᎤᏁᏤᎸᎢ.
ᎼᏏᏃ ᎠᎴ ᎡᎳᏂ ᎤᏁᏅᏎᎢ, ᎠᎴ ᏫᏚᏂᎳᏫᏕ ᏂᎦᏛ ᏧᎾᏛᏐᏅᎯ ᎢᏏᎵ ᏧᏪᏥ ᎬᏩᎾᏓᏑᏴᎢ.
ᎡᎳᏂᏃ ᏂᎦᏛ ᏚᏃᎯᎮᎴ ᎾᏍᎩ ᏱᎰᏩ ᎼᏏ ᎤᏬᏁᏔᏅᎢ, ᎠᎴ ᎤᏍᏆᏂᎪᏗ ᏚᎸᏫᏍᏓᏁᎴ ᏴᏫ ᎠᏂᎦᏔᎲᎢ.
ᏴᏫᏃ ᎤᏃᎯᏳᏁᎢ; ᎤᎾᏛᎦᏅᏃ ᏱᎰᏩ ᏚᎦᏔᏂᎸ ᎢᏏᎵ ᏧᏪᏥ, ᎠᎴ ᎾᏍᎩ ᏚᎧᎿᏅ ᎠᏂᎩᎵᏲᎬᎢ, ᏚᎾᏗᏍᏚᏁ ᎠᎴ ᎤᎾᏓᏙᎵᏍᏔᏁᎢ.
ᎣᏂᏃ ᎼᏏ ᎠᎴ ᎡᎳᏂ ᏭᏂᏴᎴᎢ, ᎠᎴ ᎯᎠ ᏄᏂᏪᏎᎴ ᏇᎵᏲ, ᎯᎠ ᏂᎦᏪᎭ ᏱᎰᏩ ᎤᏁᎳᏅᎯ ᎢᏏᎵ ᎤᎾᏤᎵᎦ, ᏘᎩᏲᎯ ᏗᏆᏤᎵ ᏴᏫ ᎾᏍᎩ ᎬᏆᎵᏍᏓᏴᎾᏁᏗᏱ ᎢᎾᎨᎢ.
ᏇᎵᏲᏃ ᎯᎠ ᏄᏪᏎᎢ, ᎦᎪ ᎢᏳᏍᏗ ᏱᎰᏩ, ᎾᏍᎩ ᏰᎵ ᎬᏉᎯᏳᏗ ᎧᏁᎬ ᏗᎦᏥᏲᎵᏍᏗᏱ ᎢᏏᎵ? ᎥᏝ ᏱᏥᎦᏔᎭ ᏱᎰᏩ, ᎥᏝ ᎠᎴ ᏱᏙᎦᎦᏥᏲᎯ ᎢᏏᎵ.
ᎯᎠᏃ ᏄᏂᏪᏎᎢ, ᎢᏨᏔᏲᏎᎭ ᏗᏍᎩᏲᎯᏍᏗᏱ ᏦᎢ ᏧᏒᎯᏛ ᎢᏴᏛ ᎡᏅᏍᏗ ᎨᏒ Ꭰ ᎢᎾᎨᎢ, ᎠᎴ ᎠᏥᎸ ᎣᏤᎴᏗᏱ ᏱᎰᏩ ᎣᎦᏁᎳᏅᎯ; ᎾᏍᎩ ᎤᏓᏅᏍᏗᏱ ᏂᎨᏒᎾ ᎣᎩᎷᏤᏗᏱ ᎥᏳᎩ ᎠᎴ ᎠᏰᎳᏍᏗ ᎦᏅᎯᏛ.
ᎤᎬᏫᏳᎯᏃ ᎢᏥᏈᏱ ᎡᎯ ᎯᎠ ᏂᏚᏪᏎᎵᎡ, ᎦᏙᏃ ᏂᎯ ᎼᏏ ᎠᎴ ᎡᎳᏂ ᏙᏍᏗᎧᎲᏍᎦ ᏴᏫ ᏚᏂᎸᏫᏍᏓᏁᎲᎢ? ᎤᏟ, ᏗᏥᎸᏫᏍᏓᏁᎷᎦ.
ᏇᎵᏲᏃ ᏂᎠ ᏄᏪᏎᎢ, ᎬᏂᏳᏉ, ᏴᏫ ᎠᏂ ᎠᏁᎲ ᎿᏆ ᎤᏂᏣᏔ, ᎠᎴ ᏕᏥᏯᏪᏐᎸᏍᏗᎭ ᏚᏂᎸᏫᏍᏓᏁᎲᎢ.
ᏇᎵᏲᏃ ᎾᎯᏳᏉ ᎢᎦ ᏚᏁᏤᎴ ᎬᏩᏂᏅᏫᏍᏔᏂᏙᎯ ᏴᏫ, ᎠᎴ ᎬᏩᎾᎦᏌᏯᏍᏗᏕᎩ, ᎯᎠ ᏂᏚᏪᏎᎴᎢ,
ᎥᏞᏍᏗ ᎿᏉ ᎧᏁᏍᎦ ᏗᏥᏁᏗ ᏱᎨᏎᏍᏗ ᏴᏫ ᏗᏛᏓᏅᎯ ᏧᏃᏢᏙᏗ ᎾᏍᎩ ᏧᏩᎫᏔᏅᏒ ᏥᏂᏕᏣᏛᏁᎲᎢ; ᎤᏅᏒᏍᎩᏂ ᏩᏁᎾ ᏩᏄᏔᎩ ᎧᏁᏍᎦ.
ᏂᎦᎥᏃ ᏚᏃᏢᏅ ᏗᏛᏓᏅᎯ ᏧᏩᎬᏔᏅᏒᎢ ᎾᏍᎩ ᎠᏏ ᎢᎦᎢ ᏧᏃᏢᏗ ᎢᏗᏨᏁᏗ ᎨᏎᏍᏗ; ᎥᏝ ᏗᏥᎪᎳᏕᏗ ᏱᎨᏎᏍᏗ; ᎤᎾᏓᏄᎸᏗᏰᏃ; ᎾᏍᎩ ᎢᏳᏍᏗ ᏓᏂᏴᎦ ᎯᎠ ᎾᏂᏪᎭ, ᏬᏤᎾ ᎠᏥᎸ ᏬᏤᎶᏏ ᎣᎦᏁᎳᏅᎯ.
ᎦᎨᏛ ᏫᏂᎦᎵᏍᏓ ᏧᏂᎸᏫᏍᏓᏁᏗ ᎠᏂᏍᎦᏯ, ᎾᏍᎩ ᎾᎿ ᏧᏂᎸᏫᏍᏓᏁᏗᏱ; ᏞᏍᏗᏃ ᏳᏂᎸᏉᏔᏁᏍᏗ ᎦᏰᎪᎩ ᎦᏬᏂᎯᏍᏗ ᎨᏒᎢ.
ᎬᏩᏂᏅᏫᏍᏔᏂᏙᎯᏃ ᏴᏫ, ᎠᎴ ᎬᏩᎾᎦᏌᏯᏍᏗᏕᎩ, ᎤᏂᏄᎪᏤᎢ, ᎠᎴ ᏚᏂᏬᏁᏔᏁ ᏴᏫ, ᎯᎠ ᏄᏂᏪᏎᎢ, ᏇᎵᏲ ᎯᎠ ᏂᎦᏪᎭ, ᎥᏝ ᏴᎨᏨᎥᏏ ᎧᏁᏍᎦ.
ᎢᏤᎾ, ᏫᏤᎩ ᎧᏁᏍᎦ ᎾᎿ ᎨᏥᏩᏛᏗ ᎨᏒᎢ; ᎥᏝᏰᏃ ᎤᏍᏗ ᎤᏅ ᎡᏥᎪᎳᏕᏗ ᏱᎨᏎᏍᏗ ᏕᏥᎸᏫᏍᏓᏁᎲᎢ.
ᎾᏍᎩᏃ ᏴᏫ ᏂᎬᎾᏛ ᎠᏁᏙᎮ ᎢᏥᏈᏱ ᎠᏄᏖᏍᎨ ᎧᏁᏍᎦ ᎤᏂᏰᎸᎯ ᎠᏍᎫᏕᏒ ᎤᎵᏃᎯᏴᎯ.
ᎬᏩᏂᏅᏫᏍᏔᏂᏙᎯᏃ ᎬᏩᏂᏅᏫᏍᏗᏍᎨ ᎯᎠ ᎾᏂᏪᏍᎨᎢ, ᎢᏥᏍᏆᏛ ᏕᏥᎸᏫᏍᏓᏁᎲᎢ, ᏂᏓᏙᏓᏈᏒ ᎡᏣᏁᎳᏁᎸᎢ, ᎾᏍᎩᏯ ᎧᏁᏍᎦ ᏣᎲᎩ.
ᎬᏩᎾᎦᏌᏯᏍᏗᏕᎩᏃ ᎢᏏᎵ ᏧᏪᏥ, ᎾᏍᎩ ᏇᎵᏲ ᏧᏤᎵ ᎠᏂᏅᏫᏍᏔᏂᏙᎯ ᎬᏩᏂᏁᏤᎸᎯ ᏕᎨᏥᎵᎥᎯᎴᎢ, ᎠᎴ ᎯᎠ ᏂᎨᏥᏪᏎᎴᎢ, ᎦᏙᏃ Ꮭ ᏴᏥᏍᏆᏛ ᎡᏣᏁᎳᏁᎸ ᏗᏦᏢᏗᏱ ᏗᏛᏓᏅᎯ ᎤᏒᎯ ᏥᎨᏒ ᎠᎴ ᎪᎯ ᎾᏍᎩᏯ ᏂᏣᏛᏁᎸ ᏧᏩᎫᏔᏅᏒᎢ.
ᎿᏉᏃ ᎬᏩᎾᎦᏌᏯᏍᏗᏕᎩ ᎢᏏᎵ ᏧᏪᏥ ᎤᏂᎷᏤ ᎤᏂᏍᏗᏰᏔᏁ ᏇᎵᏲ, ᎯᎠ ᏄᏂᏪᏎᎢ, ᎦᏙᏃ ᏂᏙᎲᏁᏉ ᏗᏣᏤᎵ ᏘᏅᏏᏓᏍᏗ?
ᎥᏝᏰᏃ ᎧᏁᏍᎦ ᏱᎨᏥᏁᎭ ᏘᏅᏏᏓᏍᏗ, ᎠᎴ ᎯᎠ ᏂᎪᎩᏪᏎᎭ, ᏗᏛᏓᏅᎯ ᏗᏦᏢᎾ; ᎠᎴ ᎬᏂᏳᏉ ᏕᎨᏥᎵᎥᏂᎭ ᏘᏅᏏᏓᏍᏗ; ᏂᎯᏍᎩᏂ ᏗᏣᏤᎵ ᏴᏫ ᎤᏣᏘᏂ ᏥᎾᎾᏛᏁᎭ.
ᎠᏎᏃ ᎯᎠ ᏄᏪᏎᎢ, ᎢᏣᏓᏄᎸᏗ, ᎢᏣᏓᏄᎸᏗ; ᎾᏍᎩ ᎢᏳᏍᏗ ᎯᎠ ᏂᏥᏪᎭ, ᏬᏤᎾ ᎠᎴ ᎠᏥᎸ ᏬᏤᎶᏏ ᏱᎰᏩ.
ᎢᏤᎾᏲᎪ ᎿᏉ ᏫᏗᏥᎸᏫᏍᏓᏏ; ᎥᏝᏰᏃ ᏴᏓᏰᏥᏁᎵ ᎧᏁᏍᎦ, ᎠᏎᏃ ᎢᎦᎢ ᎡᏣᏁᎳᏅ ᏗᏥᏲᎯᏍᏗ ᎨᏎᏍᏗ ᏗᏛᏓᏅᎯ.
ᎬᏩᎾᎦᏌᏯᏍᏗᏕᎩᏃ ᎢᏏᎵ ᏧᏪᏥ ᎤᏂᎪᎮ ᎤᏲ ᏄᎾᏛᏅᎢ, ᎯᎠ ᏂᎨᏥᏪᏎᎸ, ᎥᏝ ᎤᏍᏗ ᎤᏅ ᎢᏥᎪᎳᏗᏍᏗ ᏱᎨᏎᏍᏗ ᏂᏚᎩᏨᏂᏒ ᎡᏣᏁᎳᏁᎸ ᏗᏦᏢᏗ ᏗᏛᏓᏅᎯ.
ᎾᏍᎩᏃ ᏚᎾᏠᏎ ᎼᏏ ᎠᎴ ᎡᎳᏂ, ᏓᏂᏙᎨ ᎠᎾᎢᏒ ᏇᎵᏲᎩᏱ ᏭᏁᏙᎸᎯ;
ᎯᎠᏃ ᏂᏚᏂᏪᏎᎴᎢ, ᏱᎰᏩ ᏫᏗᏣᎧᏅᎦ ᎠᎴ ᏫᏗᎫᎪᏓ; ᏅᏗᎦᎵᏍᏙᏗᎭ ᎣᏥᏩᏒᎬ ᎠᏒᎩᏳ ᏂᏨᏁᎸ ᏇᎵᏲ ᎠᏓᏅᏖᏍᎬᎢ, ᎠᎴ ᏧᏅᏏᏓᏍᏗ ᎠᎾᏓᏅᏖᏍᎬᎢ, ᎠᏰᎳᏍᏗ-ᎦᏅᎯᏛ ᎨᎦᏒᎦᎳᏗᏍᏔᏅ ᎪᎩᎯᏍᏙᏗ.
ᎼᏏᏃ ᏔᎵᏁ ᏱᎰᏩ ᏤᏙᎲ, ᏭᎶᏎᎢ, ᎠᎴ ᎯᎠ ᏫᏄᏪᏎᎢ, ᏣᎬᏫᏳᎯ, ᎦᏙᏃ ᎤᏲ ᏂᏙᎲᏁᎸ ᎯᎠ ᏴᏫ? ᎦᏙᏃ ᏗᏍᎩᏅᏎ ᎠᏴ?
ᏫᎦᏥᎷᏤᎸᎯᏰᏃ ᏇᎵᏲ ᏥᏯᎵᏃᎮᏙᏗᏱ ᏕᏣᏙᎥ ᎬᏗᏍᎬᎢ, ᎤᏲ ᏂᏚᏩᏁᎸ ᎯᎠ ᏴᏫ; ᎥᏝ ᎠᎴ ᎤᏍᏗ ᎤᏅ ᏱᏚᏓᎴᏒ ᏗᏣᏤᎵ ᏴᏫ.
ᏱᎰᏩᏃ ᎯᎠ ᏄᏪᏎᎴ ᎼᏏ, ᎿᏉ ᏘᎪᎯ ᏅᏗᏥᏴᏁᎵᏒ ᏇᎵᏲ; ᎤᎵᏂᎩᏛᏰᏃ ᎤᏬᏰᏂ ᏓᎬᏔᏂ ᏙᏓᎦᎧᏂ, ᎠᎴ ᎤᎵᏂᏛ ᎤᏬᏰᏂ ᏓᎬᏔᏂ ᏙᏓᎦᏄᎪᏫᏂ, ᎠᎴ ᎤᎵᏂᎩᏛ ᎤᏬᏰᏂ ᏓᎬᏔᏂ ᏙᏓᎦᏄᎪᏫᏏ ᎤᏤᎵᎪᎯ ᎦᏙᎯ.
ᎤᏁᎳᎤᎯᏃ ᎤᏬᏁᏔᏁ ᎼᏏ, ᎠᎴ ᎯᎠ ᏄᏪᏎᎴᎢ, ᎠᏴ ᏱᎰᏩ;
ᎠᎴ ᎬᏂᎨᏒ ᏂᎦᏥᏯᏛᏁᎸᎩ ᎡᏆᎭᎻ, ᎡᏏᎩ, ᎠᎴ ᏤᎦᏈ, ᎤᎣᎳᏅᎯᎢ ᏫᎾᏍᏛᎾ ᎤᎵᏂᎩᏛ: ᏱᎰᏩᏍᎩᏂ ᏨᏉᏍᏙᏗ ᎨᏒ ᎥᏝ ᏱᎬᎩᎦᏔᎮᎢ.
ᎠᎴ ᎾᏍᎩ ᎧᏃᎮᏛ ᏙᎦᏠᎯᏍᏔᏅ ᎦᏥᏍᏓᏱᏕᎸ, ᎾᏍᎩ ᎦᏥᏁᏗᏱ ᎦᏙᎯ ᎨᎾᏂ, ᎦᏙᎯᎢ ᎾᎿ ᎤᏁᏙᎸᎢ, ᎾᎿ ᎠᏁᏙᎯᎢᏉ ᎨᏒᎢ.
ᎠᎴ ᎾᏍᏉ ᎦᏥᏯᏛᎦᏁᎸ ᏚᏂᎵᏰᏗᏍᎬ ᎢᏏᎵ ᏧᏪᏥ, ᎾᏍᎦ ᎢᏥᏈᏱ ᎠᏁᎯ ᏥᏕᎬᏩᏂᎾᏝᎠ; ᎠᎴ ᎠᏆᏅᏓᏓ ᎧᏃᎮᏛ ᏓᏆᏠᎯᏍᏔᏅᎢ.
ᎾᏍᎩᏃ ᎢᏳᏍᏗ ᎯᎠ ᏂᎩᏪᏏ ᎢᏏᎵ ᏧᏪᏥ, ᎠᏴ ᏱᎰᏩ, ᎠᎴ ᎠᏴ ᏓᏨᏳᏓᎴᏏ ᏕᎨᏥᎾᏝᎥᎢ; ᎠᎴ ᎤᏣᏘ ᎤᏓᏍᏛᏗᏍᏗ ᎨᏒᎢ.
ᎠᎴ ᏓᏨᏯᏅᎯ ᏗᏆᏤᎵ ᏴᏫ ᏅᏓᏨᏴᏁᎵ, ᎠᏴᏃ ᎢᏨᏯᏁᎳᏅᎯ ᎨᏎᏍᏗ; ᎠᎴ ᎢᏥᎦᏔᎮᏍᏗ ᎠᏴ ᏱᎰᏩ ᎢᏨᏯᏁᎳᏅᎯ ᎨᏒᎢ, ᎾᏍᎩ ᎢᏧᏓᎴᏛ ᎢᏣᏓᏄᏴᏛ ᎢᏥᏈᏱ ᎠᏁᎯ ᎨᏥᏐᏈᎸᎢ.
ᎠᎴ ᏫᏙᏓᏨᏯᏘᏃᎵ ᎾᎿ ᎦᏙᎯ ᎠᏆᏎᎵᏔᏅᎯ ᏥᎩ ᎦᏥᏁᏗᏱ ᎠᏆᎭᎻ, ᎡᏏᎩ ᎠᎴ ᏤᎦᏈ; ᎠᎴ ᏓᏨᏁᎵ ᎾᏍᎩ ᎢᏣᏤᎵᎦ ᎨᏎᏍᏗ; ᎠᏴ ᏱᎰᏩ.
ᎼᏏᏃ ᎾᏍᎩ ᎾᏚᏪᏎᎴ ᎢᏏᎵ ᏧᏪᏥ; ᎠᏎᏃ ᎥᏝ ᏱᎬᏩᏛᏓᏍᏓᏁᎴ ᎼᏏ, ᏅᏗᎦᎵᏍᏙᏗᏍᎨ ᎡᎯᏍᏗ ᏚᎾᏓᏅᏛᎢ, ᎠᎴ ᏕᎨᏥᎾᏲᎥ ᎠᏂᎩᎵᏲᎬᎢ.
ᏱᎰᏩᏃ ᎤᏁᏤᎴ ᎼᏏ ᎯᎠ ᏄᏪᏎᎴᎢ,
ᏫᏴᎭ,  ᏫᏁᏥ ᏇᎵᏲ ᎢᏥᏈᏱ ᎤᎬᏫᏳᎯ, ᎾᏍᎩ ᏧᏲᎯᏍᏗᏱ ᎤᏂᏄᎪᎢᏍᏗᏱ ᎢᏏᎵ ᏧᏪᏥ ᎤᏤᎵᎪᎯ ᎦᏙᎯ.
ᎼᏏᏃ ᎤᏁᏤ ᏱᎰᏩ ᎠᎦᏔᎲᎢ, ᎯᎠ ᏄᏪᏎᎢ, ᎬᏂᎽᏉ ᎢᏏᎵ ᏧᏪᏥ ᎥᏝ ᏱᎬᏆᏛᏓᏍᏓᏁᎸ; ᎦᏙᏃ ᏱᎦᎵᏍᏙᏓ ᏇᎵᏲ ᏯᏆᏛᏓᏍᏓᏏ, ᎠᏴ ᎥᎩᎱᏍᏕᏛ ᏂᎨᏒᎾ ᏥᎩ ᏕᏥᎠᏁᎦᎸᎢᏉ
ᏱᎰᏩᏃ ᎦᏬᏪᏔᏪ ᎼᏏ ᎠᎴ ᎡᎳᏂ, ᎠᎴ ᏚᎨᏅᏕ ᎤᏁᏨᎯ ᎤᎾᏛᎪᏗ ᎢᏏᎵ ᏧᏪᏥ ᎠᎴ ᏇᎵᏲ ᎤᎬᏫᏳᎯ ᎢᏥᏈᏱ, ᎾᏍᎩ ᎾᏙᏓᏳᏂᏄᎪᏫᏍᏗᏱ ᎢᏏᎵ ᏧᏪᏥ ᎢᏥᏈᏱ ᎦᏙᎯ.
ᎯᎠ ᎾᏍᎩ ᏄᏂᎬᏫᏳᏒᎢ ᎾᏍᎩ ᏧᏂᎦᏴᎵᎨ ᏧᎾᏁᏢᏔᏅᏛ ᎨᏒᎢ. ᎾᏍᎩ ᎷᏈᏂ ᏧᏪᏥ, ᎾᏍᎩ ᎤᏓᎾᎵᎨ ᏥᎨᏎ ᎢᏏᎵ ᎤᏪᏥ;  ᎭᏃᎦ, ᎠᎴ ᏆᎷ, ᎮᏏᎶᏅ ᎠᎴ ᎧᎹ; ᎯᎠ ᎾᏍᎩ ᎷᏈᏂ ᏧᏁᏢᏔᏅᏛ ᎨᏒᎢ.
ᏏᎻᏯᏂᏃ ᏧᏪᏥᏛᎯ; ᏥᎽᎡᎵ, ᎠᎵ ᏤᎻᏂ, ᎠᎴ ᎣᎭᏗ, ᎠᎴ ᏤᎩᏂ, ᎠᎴ ᏐᎳ, ᎨᎾᏂ ᎡᎯ ᎠᎨᏴ ᎤᏬᏥ; ᎯᎠ ᎾᏍᎦ ᏏᎻᏯᏂ ᏧᏁᏢᏔᏅᏛ ᎨᏒᎢ.
ᎯᎠᏃ ᎾᏍᎩ ᏚᎾᏙᎥ ᎵᏫ ᏧᏪᏥ, ᎤᎾᏁᏢᏔᏅᏒᎢ; ᎦᏐᏂ, ᎠᎴ ᎪᎭᏗ, ᎠᎴ ᎻᎴᎳ. ᎵᏫᏃ ᎠᏍᎪᎯᏧᏈ ᏦᎠᏍᎪᎯ ᎦᎵᏉᎩ ᏧᏕᏘᏴᏛ ᎤᎴᏂᏙᎴᎢ.
ᎦᏐᏂ ᏧᏪᏥ; ᎵᏈᏂ ᎠᎴ ᏌᏱᎹ ᎤᎾᏁᏢᏔᏅᏒᎢ.
ᎪᎭᏗᏃ ᏧᏪᏥ; ᎠᎻᎳᎻ ᎠᎴ ᎢᏌ, ᎠᎴ ᎯᏩᏂ, ᎠᎴ ᎠᏌᏱᎵ. ᎪᎭᏗᏃ ᎠᏍᎪᎯᏧᏈ ᏦᎠᏍᎪᎯ ᏦᎢᎦᎵ ᏧᏕᏘᏴᏛ ᎤᎴᏂᏙᎴᎢ.
ᎻᎴᎳᏃ ᏧᏪᏥ; Ꮉ'Ꮅ, ᎠᎴ ᎽᏏ; ᎯᎠ ᎾᏍᎩ ᎵᏫ ᏧᏪᏥᏛᎯ ᎤᎾᏁᏢᏅᏒᎢ.
ᎠᎻᎳᎻᏃ ᏦᎩᏇᏗ ᎤᏙᏓ ᎤᏙ ᎤᏓᎱᏎᎢ--- ᎾᏍᎩᏃ ᎡᎳᏂ ᎠᎴ ᎼᏏ ᏗᎾᏄᎪᏫᏎᎴᎢ. ᎠᎻᎳᎻᏃ ᎠᏍᎪᎯᏧᏈ ᏦᎠᏍᎪᎯᎢ ᎦᎵᏉᎩ ᏧᏕᏘᏴᏛ ᎤᎴᏂᏙᎴᎢ.
ᎢᏌᏃ ᏧᏪᏥ; ᎪᎳ, ᎠᎴ ᏂᏇᎩ, ᎠᎴ ᏥᎩᎳ.
ᎠᏌᏱᎵᏃ ᏧᏪᏥ; ᎻᏎᎢᎵ, ᎠᎵ ᎡᎳᏤᏈᏂ, ᎠᎴ Ꮟ'Ꮃ.
ᎡᎵᏂᏃ ᎢᎵᏏᏆ ᎤᏓᏴᏎᎢ, ᎾᏍᎩ ᎡᎻᏂᏓ ᎤᏪᏥ ᎤᏙ ᎾᎠᏐᏂ; ᎾᏍᎩᏃ ᏚᎾᏄᎪᏫᏎᎴ ᏁᏓᏈ ᎠᎴ ᎠᏆᏳ, ᎡᎵᎡᏌ ᎠᎴ ᎢᏗᎹ.
ᎪᎳᏃ ᏧᏪᏥ; ᎠᏌ, ᎠᎴ ᎡᎵᎨᎾ, ᎠᎴ ᎠᏆᏯᏌᏈ; ᎯᎠ ᎾᏍᎩ ᎠᏂᎪᎭᏗ ᎤᎾᏁᏢᏔᎾᏛ ᎨᏒᎢ.
ᎡᎵᎡᏌᏃ ᎡᎳᏂ ᎤᏪᏥ ᎤᏓᏴᏎ ᎠᏛ ᏊᏓᏱᎵ ᎤᏪᏥ; ᎾᏍᎩᏃ ᏈᏂᎭᏏ ᎤᎾᏄᎪᏫᏎᎴᎢ; ᎯᎠ ᎾᏍᎩ ᏄᏂᎬᏫᏳᏒ ᏧᏂᎦᏴᎵᎨ ᎢᏳᎵᏍᏔᏅᎯ ᎠᏂᎵᏫ, ᏚᎾᏁᏢᏔᏅᏒᎢ.
ᎯᎠ ᎾᏍᎩ ᎡᎳᏂ ᎠᎴ ᎼᏏ ᏱᎰᏩ ᎯᎠ ᏥᏂᏚᏪᏎᎴᎢ, ᎢᏏᎵ ᏧᏪᏥ ᏗᏍᏗᏄᎪᏩ ᎢᏥᏈᏱ, ᏚᎾᏓᏈᏩᏗᏒᎢ.
ᎯᎠ ᎾᏍᎩ ᏧᏂᏤᎴ ᏇᎵᏲ ᎤᎬᏫᏳᎯ ᎢᏥᏈᏱ, ᏧᏄᎪᏫᏍᏗᏱ ᎢᏏᎵ ᏧᏪᏥ ᎢᏥᏈᏱ; ᎯᎠ ᎾᏍᎩ ᎼᏏ ᎠᎴ ᎡᎳᏂ.
ᎯᎠᏃ ᏄᎵᏍᏔᏁ ᎾᎯᏳ ᏱᎰᏩ ᎤᏁᏤᎸ ᎼᏏ ᎢᏥᏈᏱ;
ᎾᏍᎩ ᏱᎰᏩ ᎤᏁᏤᎴ ᎼᏏ, ᎯᎠ ᏄᏪᏎᎴᎢ, ᎠᏴ ᏱᎰᏩ; ᎯᏁᏥ ᏇᎵᏲ ᎤᎬᏫᏳᎯ ᎢᏥᏈᏱ ᏂᎦᏛ ᏂᎬᏪᏎᎲᎢ.
ᎼᏏᏃ ᎯᎠ ᏄᏪᏎᎴ ᏱᎰᏩ, ᎬᏂᏳᏉ, ᎠᏴ ᎥᎩᎱᏍᏕᏎᎸᎯ ᏂᎨᏒᎾ ᏕᏥᎠᏁᎦᎸᎢ; ᎦᏙᏃ ᏱᎦᎵᏍᏙᏓ ᏇᎵᏲ ᏯᏆᏛᏓᏍᏓᏏ.
ᏱᎰᏩᏃ ᎯᎠ ᏄᏪᏎᏉ ᎼᏏ, ᎬᏂᏳᏉ, ᏂᎯ ᎤᏁᎳᏅᎯ ᏂᎬᏴᏁᎸ ᏇᎵᏲ ᏓᎧᏅᎢ; ᎡᎳᏂᏃ ᎡᏣᏂᎵ ᏣᏤᎵ ᎠᏙᎴᎰᏃ ᎡᎳᏂᏃ ᎡᏣᏂᎵ ᏣᏤᎵ ᎠᏙᎴᎰᏍᎩ ᎨᏎᏍᏗ.
ᏂᎯ ᏘᏃᎮᎵ ᏂᎦᏛ ᎬᏁᏤᎲᎢ; ᎡᎳᏂᏃ ᎡᏣᏂᎵ ᏓᎧᏁᏤᎵ ᏇᎵᏲ ᏧᏪᎧᎲᏍᏗᏱ ᎢᏏᎵ ᏧᏪᏥ ᎤᏤᎵᎪᎯ.
ᏇᎵᏲᏃ ᎤᎾᏫ ᏓᏥᏍᏓᏱᏕᎵ, ᎠᎴ ᎤᏣᏘ ᏙᏓᏥᎾᏄᎪᏫᏏ ᏗᏆᏤᎵ ᎤᏰᎸᏛᎢ ᎠᎴ ᏗᏆᏤᎵ ᎤᏍᏆᏂᎪᏗ ᎢᏥᏈᏱ ᎦᏙᎯ.
ᏇᎵᏲᏃ ᎥᏝ ᏴᏓᏍᏓᏛᏓᏍᏓᏁᎵ, ᎾᏍᎩᏃ ᎢᏥᏈ ᏓᏥᏯᏏᏔᏗ, ᎠᎴ ᏓᎦᏥᏄᎪᏫᏏ ᏗᏆᏤᎵ ᏚᎾᏓᏡᏩᏗᏒ ᏗᏆᏤᎵ ᏴᏫ ᎢᏏᎵ ᏧᏪᏥ ᎢᏥᏈᏱ ᎦᏙᎯ ᎤᏣᏘ ᎤᏓᏍᏛᏗᏍᏗ ᎬᏗᏍᎬᎢ.
ᎢᏥᏈᏱᏃ ᎠᏁᎯ ᏛᎾᏙᎴᎰᏏ ᎠᏴ ᏱᎰᏩ ᎨᏒᎢ, ᎾᎯᏳ ᎠᏉᏰᏂ ᏥᎾᏄᎪᏫᏎᎸ ᎢᏥᏈ, ᎠᎴ ᎾᎿ ᎠᏁᎲ ᎦᏥᏄᎪᏫᏒ ᎢᏏᎵ ᏧᏪᏥ.
ᎼᏏᏃ ᎠᎴ ᎡᎳᏂ ᏄᎾᏛᏁᎴ ᏱᎰᏩ ᏄᏪᏎᎸᎢ; ᎾᏍᎩ ᏄᎾᏛᏁᎴᎢ.
ᎼᏏᏃ ᏁᎳᏍᎪᎯ ᎢᏳᏕᏘᏴᏛ ᎨᏎᎢ, ᎡᎳᏂᏃ ᏁᎳᏍᎪᎯ ᏦᎢᎦᎵ ᎢᏳᏕᏘᏴᏛ ᎨᏎᎢ, ᎾᎯᏳ ᏇᎵᏲ ᎤᎾᏬᏁᏔᏅ.
ᏱᎰᏩᏃ ᎼᏏ ᎠᎴ ᎡᎳᏂ ᏚᏁᏤᎴᎢ, ᎯᎠ ᏂᎦᏪᏎᎴᎢ,
ᏇᎵᏲ ᎢᏍᏗᏁᏤᎸᎭ ᎯᎠ ᏂᏍᏗᏪᏎᎸᎭ, ᎤᏍᏆᎾᎪᏗ ᏗᎦᎸᏫᏍᏓᏁᏗ ᎨᏒ ᎢᏍᏗᎾᏄᎪᏩ; ᎿᏉ ᎯᎠ ᏂᏪᏎᎸᎭ ᎡᎳᏂ, ᎯᏴ ᏣᏙᎳᏅᏍᏗ, ᎠᎴ ᏇᎵᏲ ᏓᎧᏅ ᏣᏚᎦ, ᎢᎾᏛᏃ ᏅᏓᎦᎵᏍᏔᏂ.
ᎼᏏᏃ ᎠᎴ ᎡᎳᏂ ᏇᎵᏲ ᏭᏂᏴᏎᎴᎢ, ᎠᎴ ᏱᎰᏩ ᏄᏂᏪᏎᎸ ᎾᏍᎩ ᏄᎾᏛᏁᎴᎢ; ᎠᎴ ᎡᎳᏉ ᎤᏙᎳᏅᏍᏗ ᎤᏗᏅᏎ ᏇᎵᏲ ᏓᎧᏅ, ᎠᎴ ᏓᏂᎧᏅ ᏧᏅᏏᏓᏍᏗ, ᎢᎾᏛᏃ ᏄᎵᏍᏔᏁᎢ.
ᏇᎵᏲᏃ ᎾᏍᏉ ᏫᏚᏯᏅᎮ ᎠᏂᎦᏔᎾᎢ ᎠᏂᏍᎦᏯ ᎠᎴ ᏗᎾᏙᏂᏍᎩ; ᏗᎾᏙᏂᏍᎩᏃ ᎢᏥᏈᏱ ᎠᏁᎯ ᎾᏍᎩᏯ ᎾᏍᏉ ᏄᎾᏛᏁᎴ ᏚᏅᏔᏁ ᏧᎾᏙᏅᏙᏗ;
ᎠᏂᏏᏴᏫᎭᏰᏃ ᎠᏂᏍᎦᏯ ᎡᎳᏗ ᏚᎾᏗᏅᏎ ᏧᎾᏙᎳᏅᏍᏗ, ᎢᎾᏛᏃ ᏂᏚᎵᏍᏔᏁᎢ; ᎡᎳᏂᏃ ᎤᏙᎳᏅᏍᏗ ᏚᎩᏎ ᎾᏍᎩ ᏧᎾᏙᎳᏅᏍᏗ.
ᎤᏍᏓᏱᏕᎴᏃ ᏇᎵᏲ ᎤᎾᏫ, ᎾᏍᎩ ᏂᏚᏛᏓᏍᏓᏁᎲᎾ ᎨᏎᎢ; ᎾᏍᎩᏯ ᏄᏪᏒ ᏱᎰᏩ.
ᏱᎰᏩᏃ ᎯᎠ ᏄᏪᏎᎴ ᎼᏏ, ᏇᎵᏲ ᎤᎾᏫ ᎠᏥᏍᏓᏱᏕᎸ, ᎤᎨᏳᎲᏍᎦ ᏧᏲᎯᏍᏗᏱ ᏴᏫ.
ᏫᎷᏤᎸᎭ ᏇᎵᏲ ᏑᎾᎴᎢ; ᎬᏂᏳᏉ ᎠᎹᏱ ᏗᏰᏏ; ᎡᏉᏄᎶᏗᏃ ᎭᎴᏅᎭ ᎯᎦᏘᏛᎭ; ᎠᏙᎳᏅᏍᏗᏃ ᎢᎾᏛ ᎢᏳᎵᏍᏔᏅᎯ ᎯᏁᏒᎭ.
ᎯᎠᏃ ᏂᏪᏎᎸᎭ, ᏱᎰᏩ ᎤᏁᎳᏅᎯ ᎠᎾᏈᎷ ᎤᎾᏤᎵᎦ ᏗᎩᏅᏒ ᎬᎷᏤᏗᏱ, ᎯᎠ ᎢᎬᏪᏎᏗᏱ, ᏗᎩᏲᎯ ᏗᏆᏤᎵ ᏴᏫ, ᎾᏍᎩ ᎪᎱᏍᏗ ᎬᏆᏛᏁᏗᏱ ᎢᎾᎨᎢ; ᎬᏂᏳᏉᏃ ᎪᎯ ᎢᏯᏍᏗ ᎥᏝ ᏯᏛᏓᏍᏗᏍᎨᎢ.
ᎯᎠ ᏂᎦᏪᏎ ᏱᎰᏩ, ᎠᏂ ᎾᏍᎩ ᏔᏙᎴᎰᏏ ᎠᏴ ᏱᎰᏩ ᎨᏒᎢ; ᎬᏂᏳᏉ ᎠᏙᎳᏅᏍᏗ ᏣᏆᏒᎦᎸ ᎠᎹ ᎡᏉᏂ ᎦᏁᎲ ᏓᎬᏂᎵ, ᎩᎬᏃ ᏅᏗᎩᎵᏍᏔᏂ.
ᎠᏣᏗᏃ ᎡᏉᏂ ᎡᏁᎲ ᏙᏛᏂᎵᏬᏥ, ᎡᏉᏂᏃ ᎠᏒᎨᏍᏗ; ᎢᏥᏈᏱᏃ ᎠᏁᎯ ᎤᏂᏁᎵᏍᎨᏍᏗ ᎤᎾᏗᏔᏍᏗᏱ ᎠᎹ ᎡᏉᏂ ᎠᏢᏛ.
ᏱᎰᏩᏃ ᎯᎠ ᏄᏪᏎᎴ ᎼᏏ, ᎯᎠ ᎾᏪᏛ ᎡᎳᏂ, ᏣᏙᎳᏅᏍᏗ ᎯᏴ ᏦᏰᏂᏃ ᎯᏌᎳᏛᎦ ᎢᏥᏈᏱ ᎠᎹ ᏕᎦᏁᎲ ᎦᎸᎳᏗᎢᏢ, ᏕᎨᏴᎢ, ᎡᏉᏂ ᏚᏪᏴᎢ, ᏛᏓᎸᎢ, ᎠᎴ ᎦᎸᎳᏗᏢ ᏂᎦᏛ ᏕᎦᏁᏩᏗᏒᎢ; ᎾᏍᎩ ᎩᎬ ᎢᏧᎵᏍᏙᏗᏱ; ᎾᏍᎩ ᎦᏁᎯᎭ ᎩᎬ ᎢᏳᎵᏍᏙᏗᏱ ᏂᎬᎾᏛ ᎦᏙᎯ ᎢᏥᏈᏱ, ᎦᏙᎯ ᎠᎴ ᏅᏲᎯ.
ᎼᏏᏃ ᎠᎴ ᎡᎳᏂ ᎾᏍᎩ ᏄᎾᏛᏁᎴ ᎾᏍᎩᏯ ᏱᎰᏩ ᏒᎾᏪᏎᎸᎢ; ᎠᎴ ᎤᏌᎳᏓᏁ ᎠᏙᎳᏅᏍᏗ, ᎠᎴ ᎠᎹ ᎡᏉᏂ ᎡᎬ ᏚᏩᏂᎴᎢ, ᏓᎧᏅ ᏇᎵᏲ, ᎠᎴ ᏓᏂᎧᏅ ᏧᏅᏏᏓᏍᏗ; ᏂᎦᏛᏃ ᎠᎹ ᎡᏉᏂ ᎡᏃ ᎩᎬ ᏄᎵᏍᏔᏁᎢ.
ᎠᏣᏗᏃ ᎡᏉᏂ ᎠᏁᎲ ᏚᏂᎵᏬᏤᎢ; ᎠᎴ ᎡᏉᏂ ᎠᏒᎨᎢ, ᎢᏥᏈᏱᏃ ᎠᏁᎯ ᎥᏝ ᏰᎵ ᎬᏩᎾᏗᏔᏍᏗ ᏱᎨᏎ ᎠᎹ ᎡᏉᏂ ᎠᏢᏛ; ᎠᎴ ᎩᎬ ᏕᎦᏁᏩᏗᏎ ᏂᎬᎾᏛ ᎦᏙᎯ ᎢᏥᏈᏱ.
ᏗᎾᏙᏂᏍᎩᏃ ᎢᏥᏈᏱ ᎠᏁᎯ ᎾᏍᎩ ᎾᏍᏉ ᏄᎾᏛᏁᎴ ᏧᎾᏙᏅᏙᏗ ᏓᏅᏗᏍᎬᎢ; ᏇᎵᏲᏃ ᎤᎾᏫ ᎤᏍᏓᏲᏎᎢ, ᎥᏝ ᎠᎴ ᏱᏚᏛᏓᏍᏓᏁᎴᎢ; ᎾᏍᎩᏯ ᏄᏪᏒ ᏱᎰᏩ.
ᏇᎵᏲᏃ ᎤᎦᏔᎲᏎᎢ, ᎠᎴ ᏗᎦᏁᎸ ᏭᏴᎴᎢ, ᎾᏍᏉ ᎠᎴ ᎯᎠ ᎥᏝ ᏳᎦᏌᏯᏍᏔᏁᎢ.
ᏂᎦᏛᏃ ᎢᏥᏈᏱ ᎠᏁᎯ ᏓᎾᏍᎪᏏᏙᎮ ᎡᏉᏄᎶᏗ ᎠᎹ ᎤᎾᏗᏔᏍᏗ ᎤᏂᏲᎮᎢ; ᏝᏰᏃ ᏰᎵ ᎬᏩᎾᏗᏔᏍᏗ ᏱᎨᏎ ᎠᎹ ᎡᏉᏂ ᎡᎬᎢ.
ᎦᎵᏉᎩᏃ ᎢᎦ ᏄᎶᏎᎢ, ᎾᏍᎩ ᏱᎰᏩ ᎡᏉᏂ ᎬᏩᏂᎸᎯ.
ᏱᎰᏩᏃ ᎯᎠ ᏄᏪᏎᎴ ᎼᏏ ᏫᎷᏥ ᏇᎵᏲ, ᎯᎠᏃ ᏇᎾᏪᏏ, ᏱᎰᏩ ᎯᎠ ᏂᎦᏪᎭ, ᏗᎩᏲᎯ ᏗᎱᏤᎵ ᏴᏫ, ᎾᏍᎩ ᎪᎱᏍᏗ ᎬᏆᏛᏁᏗᏱ.
ᎢᏳᏃ ᎢᏣᎨᏳᎲᏍᎨᏍᏗ ᏗᎩᏲᎯᏍᏗᏱ ᏗᏆᏤᎵ ᏴᏫ, ᎬᏂᏳᏉ ᏂᎬᎾᏛ ᏣᏤᎵᎪᎯ ᏩᎶᏏ ᎤᎾᏕᏗᏱ ᏅᏓᎬᏁᎵ.
ᎡᏉᏂᏃ ᎨᏴᎢ, ᏩᎶᏏ ᏧᏈᏯ ᏧᎾᏄᎪᏫᏍᏗ ᎨᏎᏍᏗ, ᎾᏍᎩ ᎤᏂᎸᏍᏗ ᎠᎴ ᎯᏁᎸ ᎤᏂᏴᏍᏗ ᎨᏎᏍᏗ, ᎠᎴ ᏣᏂᏏᏗᏱ ᎤᏂᏴᏍᏗ ᎨᏎᏍᏗ, ᎠᎴ ᏣᏤᏍᏙᎩᎯ ᎤᏂᎵᏓᏍᏗ ᎨᏎᏍᏗ, ᎠᎴ ᏗᏅᏏᏓᏍᏗ ᏓᏂᏁᎸ ᎤᏂᏴᏍᏗ ᎨᏎᏍᏗ, ᎠᎴ ᎬᏩᏂᎵᏓᏍᏗ ᎨᏎᏍᏗ ᏗᏣᏤᎵ ᏴᏫ, ᎠᎴ ᏗᏣᏤᎵ ᏗᏣᏚᏗᏱ ᎤᏂᏴᏍᏗ ᎨᏎᏍᏗ, ᎠᎴ ᏗᏣᏑᎨᏗᏱ ᎤᏂᏴᏍᏗ ᎨᏎᏍᏗ;
ᎠᎴ ᏩᎶᏏ ᎨᏣᎵᏓᏍᏗ ᎨᏎᏍᏗ ᏨᏒ, ᎠᎴ ᎬᏩᏂᎵᏓᏍᏗ ᎨᏎᏍᏗ ᏗᏣᏤᎵ ᏴᏫ, ᎠᎴ ᏂᎦᏛ ᏗᏣᏤᎵ ᏘᏅᏏᏓᏍᏗ.
ᏱᎰᏩᏃ ᎯᎠ ᏄᏪᏎᎴ ᎼᏏ, ᎡᎳᏂ ᎯᎠ ᏂᏪᏏ, ᏦᏰᏂ ᎯᏌᎳᏛᎦ ᏣᏒᎦᎴᏍᏗ ᏣᏙᎳᏅᏍᏗ ᏚᏪᏴ ᎦᎵᎳᏗᏢ ᎡᏉᏂ ᏕᎨᏴᎢ, ᎠᎴ ᏛᏓᎸᎢ, ᎠᎴ ᏩᎶᏏ ᏘᎾᏄᎪᏩ ᎢᏥᏈᏱ ᎦᏙᎯ.
ᎡᎳᏂᏃ ᎤᏎᎳᏓᏁ ᎤᏬᏰᏂ ᎦᎸᎳᏗᏢ ᎠᎹ ᏕᎦᏁᎲ ᎢᏥᏈᏱ; ᏩᎶᏏᏃ ᎤᏂᎷᏤ ᎠᎴ ᎤᏄᏢᏁ ᎦᏙᎯ ᎢᏥᏈᏱ.
ᎠᎾᏙᏂᏍᎩᏃ ᎾᏍᎩᏯ ᏄᎾᏛᏁᎴ ᏧᎾᏙᏅᏙᏗ ᏓᏅᏗᏍᎬᎢ, ᎠᎴ ᏚᏂᎾᏄᎪᏫᏎ ᏩᎶᏏ ᎢᏥᏈᏱ ᎦᏙᎯ.
ᏇᎵᏲᏃ ᎤᏓᏅᏎ ᏫᎨᏥᏯᏅᏗᏱ ᎼᏏ ᎠᎴ ᎡᎳᏂ, ᎠᎴ ᎯᎠ ᏄᏪᏎᎢ, ᎡᏍᏗᏔᏲᏏ ᏱᎰᏩ ᎾᏍᎩ ᏗᎩᎧᎲᎡᏗᏱ ᏩᎶᏏ ᎠᏴ ᎠᎴ ᏗᏆᏤᎵ ᏴᏫ; ᎠᏴᏃ ᏙᏓᎦᏥᏲᏏ ᏴᏫ, ᎾᏍᎩ ᎠᏥᎸ ᎤᏁᎴᏗᏱ ᏱᎰᏩ.
ᎼᏏᏃ ᎯᎠ ᏄᏪᏎᎴ ᏇᎵᏲ, ᏗᏍᏊᎪᏓᏏ, ᎢᎳᎩᏳ ᏓᏥᏔᏲᎵ ᎾᏍᎩ ᎢᏰᏣᏛᏁᏗᏱ ᏂᎯ, ᎠᎴ ᏘᏅᏏᏓᏍᏗ, ᎠᎴ ᏗᏣᏤᎵ ᏴᏫ, ᎾᏍᎩ ᏧᏛᏙᏗᏱ ᏩᎶᏏ ᏂᎯ ᏂᏣᏛᏅᎢ, ᎠᎴ ᏕᎯᏁᎸᎢ, ᎾᏍᎩᏃ ᎡᏉᏂ ᎤᏩᏒ ᎤᎾᏕᏗᏱ.
ᎯᎠᏃ ᏄᏪᏎᎢ, ᏑᎾᎴᎢ. ᎾᏍᎩᏯ ᏂᏣᏪᏒ ᏫᏂᎦᎵᏍᏓ, ᎤᏬᏎᎴᎢ; ᎾᏍᎩ ᏣᏙᎴᎰᎯᏍᏗᏱ ᎩᎶ ᏱᎰᏩ ᎣᎦᏁᎳᏅᎯ ᏄᏍᏛ ᎾᏍᎩ ᏄᏍᏛᎾ ᎨᏒᎢ.
ᏩᎶᏏᏃ ᏓᎨᏣᏓᏅᎡᎵ ᏂᎯ, ᎠᎵ ᏕᎯᏁᎸᎢ, ᎠᎴ ᏓᎬᏩᎾᏓᏅᎡᎵ ᏘᏅᏏᏓᏍᏗ, ᎠᎴ ᏗᏣᏤᎵ ᏴᏫ; ᎡᏉᏂᏉ ᎤᏩᏒ ᎠᏁᎮᏍᏗ.
ᎼᏏᏃ ᎠᎴ ᎡᎳᏂ ᎤᏂᏄᎪᏨᎩ ᏇᎵᏲ ᎤᎾᏓᏅᎡᎸᎩ; ᎠᎴ ᎼᏏ ᎤᏍᏗᏰᏔᏅᎩ ᏇᎵᏲ ᎤᎾᏗᏅᎡᎸᎩ; ᎠᎴ ᎼᏏ ᎤᏍᏗᏰᏔᎾᎩ ᏱᎰᏩ ᏅᏓᎦᎵᏍᏙᏗᏍᎬᎩ ᏩᎶᏏ ᏚᎾᏄᎪᏫᏎᎸ ᏇᎵᏲ.
ᏱᎰᏩᏃ ᎠᎴ ᎡᎳᏂ ᎤᏂᏄᎪᏨᎩ ᏇᎵᏲ ᎤᎾᏓᏅᎡᎸᎩ; ᎠᎴ ᎼᏏ ᎤᏍᏗᏰᏔᏅᎩ ᏱᎰᏩ ᏅᏓᎩᎵᏍᏙᏗᏍᎬᎩ ᏩᎶᏏ ᏚᎾᏄᎪᏫᏎᎸ ᏇᎵᏲ.
ᏚᏂᏡᏂᏙᎸᎩᏃ, ᎦᏙᎯᏃ ᎠᏒᎬᎩ.
ᏇᎵᏲᏍᎩᏂ ᎤᏙᎴᎰᏒ ᏅᏩᏙᎯᏯᏛ ᏄᎵᏍᏔᏅᎢ, ᎤᏍᏓᏱᏛᎩ ᎤᏅᏫ, ᎠᎴ ᏂᏚᏛᏓᏍᏓᏁᎸᎾ ᎨᏒᎩ; ᎾᏍᎩᏯ ᏄᏪᏒ ᏱᎰᏩ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎡᎳᏂ ᎯᎠ ᏂᏪᏏ, ᎯᎾᏄᎪᏩ ᏣᏙᎳᏅᏍᏗ, ᎠᎴ ᎲᏂᎦ ᎪᏍᏚ ᎦᏙᎯ ᎢᏥᏈᏱ.
ᎾᏍᎩᏃ ᏄᎾᏛᏁᎸᎩ; ᎡᎳᏂᏰᏃ ᏅᏙᏯᏅᎯᏛᎩ ᎤᏙᎳᏅᏍᏗ ᎦᎦᏁᎯ, ᎠᎴ ᎪᏍᏚ ᎤᏩᏂᎸᎩ ᎦᏙᎯ ᎦᎳᎨᏴᎢ, ᏘᏅᏃ ᎤᎾᏙᏢᏅᎩ, ᏕᎬᏩᏂᎳᎥᎩ ᏴᏫ, ᎠᎴ ᎦᎾᏝᎢ; ᏂᎦᏛ ᎪᏍᏚ ᎦᏙᎯ ᎦᎳᎨᏴ ᏘᏅ ᎤᎾᏙᏢᏅᎩ, ᏂᎬᎾᏛ ᎦᏙᎯ ᎢᏥᏈᏱ.
ᏗᎾᏙᏂᏍᎩᏃ ᎾᏍᎩᏯ ᏒᎾᏛᏁᎸᎩ ᏧᎾᏙᏅᏗ ᏓᏅᏗᏍᎬᎢ, ᏘᏅ ᏧᏂᎾᏄᎪᏫᏍᏗᏱ, ᎠᏎᏃ ᎤᏂᏄᎸᏅᎩ; ᎾᏍᎩᏃ ᏘᏅ ᏕᎬᏩᏂᎳᎥᎩ ᏴᏫ ᎠᎴ ᎦᎾᏝᎢ.
ᏗᎾᏙᏂᏍᎩᏃ ᎯᎠ ᏂᎬᏩᏪᏎᎸᎩ ᏇᎵᏲ, ᎯᎠ ᎾᏍᎩ ᎤᏁᎳᏅᎯ ᎦᏰᏌᏛᎢ; ᏇᎵᏲᏃ ᎤᎾᏫ ᎤᏍᏓᏲᏒᎩ, ᎠᎴ ᎥᏝ ᏱᏚᏛᏓᏍᏓᏁᎴᎢ; ᎾᏍᎩᏯ ᏄᏪᏒ ᎤᏁᎳᏅᎯ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᏑᎾᎴ ᎭᏗᏛᎲᎭ, ᎠᎴ ᎢᎬᏱᏗᏢ ᏫᏯᎴᏁᎸᎭ ᏇᎵᏲ; ᎬᏂᏳᏉ, ᎠᎹᏱ ᏗᎦᏖᏍᏗ; ᎯᎠᏃ ᏂᏪᏎᎸᎭ, ᎯᎠ ᏂᎦᏪᎭ ᏱᎰᏩ, ᏗᎩᏲᎯ ᏗᏆᏤᎵ ᏴᏫ, ᎾᏍᎩ ᎪᎱᏍᏗ ᎬᏆᏛᏁᏗᏱ;
ᎢᏳᏃ ᎢᏫᎨᏳᎲᏍᎨᏍᏗ ᏗᎩᏲᎯᏍᏗᏱ ᏗᏆᏤᎵ ᏴᏫ, ᏃᏂᏳᏉ, ᎠᏆᏓᏅᏍᏗ ᎨᏎᏍᏗ ᎨᏣᎷᏤᏗᏱ ᏛᎦ ᎠᎾᏓᏍᎦᎶᎩ, ᎠᎴ ᎬᏩᏂᎷᏤᏗᏱ ᏘᏅᏏᏓᏍᏗ, ᎠᎴ ᏗᏣᏤᎵ ᏴᏫ, ᎠᎴ ᏕᎯᏁᎸ ᏗᏂᎧᎵᏬᎯ ᎨᏎᏍᏗ ᏛᎦ ᎠᎾᏓᏍᎦᎶᎩ, ᎠᎴ ᎾᏍᏉ ᎦᏙᎯ ᎾᎿ ᎠᏁᎲᎢ.
ᏓᎦᏓᏓᎴᏔᏂᏃ ᎾᎯᏳ ᎢᎦ ᎪᏏᏂ ᏍᎦᏚᎩ ᎨᏒᎢ, ᎾᎿ ᏓᏂᏁᎸ ᏗᏆᏤᎵ ᏴᏫ, ᎥᏝ ᏛᎦ ᎠᎾᏓᏍᎦᎶᎩ ᎾᎿ ᏯᏁᎮᏍᏗ; ᎾᏍᎩ ᏣᏙᎴᎰᎯᏍᏗᏱ ᎠᏴ ᏱᎰᏩ ᎦᏙᎯ ᎠᏰᎵ ᎾᏆᏛᏅᎢ.
ᎠᎴ ᏓᎦᏥᏯᏓᏓᎴᏔᏂ ᏗᏆᏤᎵ ᏴᏫ Ꭰ. ᏂᎯ ᏗᏣᏤᎵ ᏴᏫ; ᏑᎾᎴ ᎾᏍᎩ ᎯᎠ ᎤᏰᎸᏛ ᎬᏂᎨᏒ ᏅᏓᎦᎵᏍᏔᏂ.
ᏱᎰᏩᏃ ᎾᏍᎩ ᏄᏛᏁᎸᎩ; ᎠᎴ ᎤᏂᎷᏨᎩ ᎤᎾᏕᏯᏙᏗ ᎠᎾᏓᏍᎦᎶᎩ ᏛᎦ, ᎤᏂᏴᎸᎩ ᏇᎵᏲ ᎦᏁᎸᎢ, ᎠᎴ ᏧᏅᏏᏓᏍᏗ ᏓᏂᏁᎸᎢ, ᎠᎴ ᏂᎬᎾᏛ ᎦᏙᎯ ᎢᏥᏈᏱ; ᎦᏙᎯ ᎤᏲᏨᎩ ᏅᏗᎦᎵᏍᏙᏗᏍᎬ ᎠᎾᏓᏍᎦᎶᎩ ᏛᎦ.
ᏇᎵᏲᏃ ᏫᏚᏯᏅᎲᎩ ᎼᏏ ᎠᎴ ᎡᎳᏂ, ᎯᎠᏃ ᏄᏪᏒᎩ, ᎢᏤᎾ ᎠᏥᎸ ᏪᏤᎶᏏ ᎢᏣᏁᎳᏅᎯ ᎠᏂ ᎦᏙᎯ.
ᎼᏏᏃ ᎯᎠ ᏄᏪᏒᎩ; ᎥᏝ ᏱᏚᏳᎪᏗ ᎾᏍᎩ ᎢᏯᏛᏁᏗᏱ; ᎠᏥᎸᏰᏃ ᏲᏤᎳᏍᏓ ᎤᏂᏆᏘᏍᏗ ᎢᏥᏈᏱ ᎠᏁᎯ ᎤᎾᏤᎵᎦ, ᏲᏣᎵᏍᎪᎸᏓᏏ ᏱᎰᏩ ᎣᎦᏁᎳᏅᎯ; ᎬᏂᏳᏉ, ᏥᎪ ᎠᏥᎸ ᏓᏲᏤᎳᏍᏔᏂ ᎤᏂᏆᏘᏍᏗ ᎢᏥᏈᏱ ᎠᏁᎯ ᎤᎾᏤᎵᎦ ᏓᏂᎧᏅᎢ, ᏝᏍᎪᏃ ᏅᏯ ᏱᏙᎦᎪᎬᏂᏍᏓ?
ᏦᎢᏍᎩᏂ ᎢᎦ ᎡᏅᏍᏗ ᎢᏴᏛ ᏓᏲᏤᏏ Ꭰ ᎢᎾᎨᎢ, ᎠᎴ ᎠᏥᎸ ᏮᏓᏲᏤᎴᎵ ᏱᎰᏩ ᎣᎦᏁᎳᏅᎯ ᎾᏍᎩᏯ ᏃᎩᏪᏎᎸᎢ.
ᏇᎵᏲᏃ ᎯᎠ ᏄᏪᏒᎩ, ᏙᏓᏨᏱᏏ ᎢᏤᏅᏍᏗᏱ, ᎾᏍᎩ ᎠᏥᎸ ᎡᏤᎴᏗᏱ ᏱᏏᏩ ᎢᏫᏁᎳᏅᎯ Ꭰ ᎢᎾᎨᎢ; ᏞᏍᏗᎢ ᎠᏗᎾ ᎢᏅ ᎢᏤᏅᏒᎩ; ᏍᏆᏓᏛᎵᏍᏓᏏ.
ᎼᏏ ᎯᎠ ᏄᏪᏒᎩ, ᎬᏂᏳᏉ ᏓᎦᏓᏅᏏ ᎮᏙᎲᎢ, ᎠᎴ ᏓᏥᏔᏲᏎᎵ ᏱᎰᏩ ᎾᏍᎩ ᏛᎦ ᎠᎾᏓᏍᎦᎶᎩ ᎬᏩᏓᏅᎡᏗᏱ ᏇᎵᏲ, ᎬᏩᎾᏓᏅᎡᏗᏱ ᏧᏅᏏᏓᏍᏗ, ᎠᎴ ᎬᏩᎾᏓᏅᎡᏗᏱ ᏧᏤᎵ ᏴᏫ ᎤᎩᏨᏅᎢ; ᎠᏎᏃ ᏞᏍᏗ ᎦᎶᏄᎮᏛ ᏳᏩᏔᏁᏍᏗ ᏇᎵᏲ ᎾᏍᎩ ᏂᏚᏲᏍᎬᎾ ᎨᏒ ᏴᏫ ᎠᏥᎸ ᎤᏁᎴᏗᏱ ᏱᎰᏩ.
ᎼᏏᏃ ᏇᎵᏲ ᎤᏓᏅᎡᎸᎩ, ᎠᎴ ᏱᎰᏩ ᎤᏔᏲᏎᎸᎩ.
ᏱᎰᏩᏃ ᎾᏍᎩᏯ ᏄᏪᏒ ᎼᏏ ᏄᏛᏁᎸᎩ; ᎠᎴ ᏚᏪᎧᎲᎡᎸᎩ ᏛᎦ ᎠᎾᏓᏍᎦᎶᎩ ᏇᎵᏲ, ᎠᎴ ᏧᏅᏏᏓᏍᏗ, ᎠᎴ ᏧᏤᎵ ᏴᏫ; ᎠᎴ ᎥᏝ ᏌᏉ ᏳᎵᏃᎯᏰᎢ.
ᏇᎵᏲᏃ ᎠᏏᏉ ᏅᎾᏫ ᎤᏍᏓᏱᏛᎩ, ᎠᎴ ᎥᏝ ᏱᏚᏲᏎ ᏴᏫ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᏇᎵᏲ ᏫᎷᏥ, ᎠᎴ ᎯᎠ ᏫᏂᏪᏏ, ᎯᎠ ᏂᎦᏪᎭ ᏱᎰᏩ ᎤᎾᎳᏅᎯ ᎠᎾᏈᎷ ᎤᎾᏤᎵᎩ, ᏗᎩᏲᎯ ᏗᏆᏤᎵ ᏴᏫ, ᎾᏍᎩ ᎪᎱᏍᏗ ᎬᏆᏛᏁᏗᏱ.
ᎢᏳᏰᏃ ᎢᏣᎨᏳᏅ ᏗᎩᏲᎯᏍᏗᏱ, ᎠᎴ ᎠᏏᏉ ᏙᎩᏂᏴᏎᏍᏗ,
ᎬᏂᏳᏉ, ᏱᎰᏩ ᏙᏛᏏᏔᏗ ᏗᏣᏤᎵ ᎦᎾᏝᎢ ᏠᎨᏏ ᎠᏁᎯ, ᏐᏈᎵ, ᏗᏂᎵᎠᏅᎯᏛ ᏐᏈᎵ, ᎨᎻᎵ, ᏩᎦ, ᎠᎴ ᎠᏫ; ᎤᏣᏘ ᏅᏍᎦᏎᏗ ᎥᏳᎩ ᏓᏳᏂᏰᎢᎵᏕᎵ.
ᎠᎴ ᏱᎰᏩ ᏙᏛᏓᏓᎴᏔᏂ ᎦᎾᏝᎢ ᎢᏏᎵ ᏧᎾᏤᎵᎩ, ᎠᎴ ᎦᎾᏝᎢ ᎢᏥᏈ ᏧᎾᏤᎵᎦ; ᎠᎴ ᎥᏝ ᎪᎰᏍᏗ ᏴᏓᎦᎵᏬᏥ ᏥᏂᎦᎥ ᎢᏏᎵ ᏧᎾᏤᎵᎩ.
ᏱᎰᏩᏃ ᎤᏎᎸᎩ ᎢᏳᏉ ᎨᏒᎢ, ᎯᎠ ᏄᏪᏒᎢ, ᎤᎩᏨᏅᏉ ᏱᎰᏩ ᎾᏍᎩ ᎯᎠ ᏅᏛᏛᏁᎵ ᎠᏂ ᎦᏙᎯ.
ᏱᎰᏩᏃ ᎾᏍᎩ ᏄᏛᏁᎸᎩ ᏭᎩᏨᏅ, ᎠᎴ ᏂᎦᏛ ᎦᎾᏝᎢ ᎢᏥᏈᏱ ᎡᎯ ᎤᎵᏬᏨᎩ; ᎦᎾᏝᎢᏍᎩᏂ ᎢᏏᎵ ᏧᏪᏥ ᏧᎾᏪᎵᎦ ᎥᏝ ᏌᏉ ᏳᎵᏍᏬᏤᎢ.
ᏇᎵᏲᏃ ᎤᏓᏅᏒᎩ, ᎠᎴ ᎬᏂᏳᏉ ᎥᏝ ᏌᏉ ᎤᏅ ᎦᎾᏝᎢ ᎢᏏᎵ ᏧᎾᏤᎵ ᎤᎵᏬᏨᎯ ᏱᎨᏎᎢ.  ᏇᎵᏲᏃ ᎤᎾᏫ ᎤᏍᏓᏲᏒᎩ, ᎠᎴ ᎥᏝ ᏱᏚᏲᏎ ᎾᏍᎩ ᏴᏫ.
ᏱᎰᏩᏃ ᎼᏏ ᎠᎴ ᎡᎳᏂ ᎯᎠ ᎾᏚᏪᏎᎸᎩ; ᏫᏍᏗᎩ ᎪᏍᏚ ᎠᏏᎩᎳᏅᎯ ᏔᎷᎩᏍᎩ-ᎬᎾᏬᏙᏗᏱ, ᎼᏏᏃ ᏭᏕᏒᎭ ᎦᎸᎳᏗ ᎢᏗᏢ ᏇᎵᏲ ᏓᎧᏅᎢ.
ᎤᏃᎱᏲᎵᏃ ᎪᏍᏚ ᎢᏳᎵᏍᏙᏗ ᎨᏎᏍᏗ ᏂᎬᎾᏛ ᎦᏙᎯ ᎢᏥᏈᏱ, ᎠᎴ ᏚᏯᏍᏗ ᎢᏳᎵᏍᏙᏗ ᎨᏎᏍᏗ ᏕᎬᏩᎾᏢᎥᏍᎨᏍᏗ ᏴᏫ, ᎠᎴ ᎦᎾᏝᎢ, ᏂᎬᎾᏛ ᎦᏙᎯ ᎢᏥᏈᏱ.
ᎪᏍᏚᏃ ᏔᎷᎩᏍᎩ-ᎬᎾᏬᏙᏗᏱ ᎠᎩᏛ Ꭴ- [Ꭶ]ᎸᎳᏗ ᎢᏗᏢ ᏭᏗᏅᏒᎩ; ᏚᏯᏍᏗᏃ ᏄᎵᏍᏔᏅᎩ ᎾᏍᎩ ᏕᎬᏩᎾᏢᎥᎬᎩ ᏴᏫ ᎠᎵ ᎦᎾᏝᎢ.
ᏗᎾᏙᏂᏍᎩᏃ ᎥᏝ ᏰᎵ ᎼᏏ ᎤᏬᎸ ᎢᎬᏱᏗᏢ ᎬᏩᎾᎴᏁᏗ ᏱᎨᏎᎢ ᏚᏯᏍᏗ ᏕᎬᏩᎾᏢ ᎢᏳᏍᏗᎢ; ᏗᎾᏙᏂᏍᎩᏰᏃ ᎠᎴ ᏂᎦᏛ ᎢᏥᏈᏱ ᎠᏁᎯ ᏚᏯᏍᏗᎢ ᏕᎬᏩᎾᏜᎥᎩ.
ᏱᎰᏩᏃ ᎤᏍᏓᏱᏕᎸᎩ ᏇᎵᏲ ᎤᎾᏫ, ᎠᎴ ᎥᏝ ᏯᏚᏛᏓᏍᏓᏁᎴᎢ; ᎾᏍᎦᏯ ᏱᎰᏩ ᏄᏪᏎᎸ ᎼᏏ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᏑᎾᎴ ᎭᏗᏛᎲᎭ ᎠᎴ ᏇᎵᏲ ᏫᎷᏤᎸᎭ, ᎠᎴ ᎯᎠ ᏂᏪᏎᎸᎭ, ᎯᎠ ᏂᎦᏪᎭ ᏱᎰᏩ ᎤᏁᎳᏅᎯ ᎠᎾᏈᎷ ᎤᎾᏤᎵᎦ, ᏗᏆᏤᎵ ᏴᏫ ᏗᎩᏲᎯ, ᎾᏍᎩ ᎪᎱᏍᏗ ᎬᏆᏛᏁᏗᏱ.
ᎪᎯᏰᏃ ᎨᏒᎢ ᏓᎦᏓᏅᏏ ᏣᎷᏤᏗᏱ ᏣᎾᏫᏱ ᏂᎦᏗᏳ ᎠᏆᏤᎵ ᏗᏣᏤᎵ ᏴᏫ; ᎾᏍᎩ ᏣᏙᎴᎰᎯᏍᏗᏱ ᎩᎶ ᏁᎲᎾ ᎨᏒ ᎠᏴ ᎾᏆᏍᏛ ᎾᏍᎩᏯ ᎡᎶᎯ ᏂᎬᎾᏛᎢ.
ᎪᎯᏰᏃ ᎨᏒ ᏓᏥᏌᎳᏓᏂ ᎠᏉᏰᏂ ᎾᏍᎩ ᏂᎯ ᎠᎴ ᏗᏣᏤᎵ ᏴᏫ ᎥᏳᎩ ᎢᏨᏴᏂᏍᏙᏗᏱ; ᎠᎴ ᏣᎵᏛᏙᏗ ᎨᏎᏍᏗ ᎡᎶᎯ.
ᎠᎴ ᎤᏙᎯᏳᎯ ᎾᏍᎩ ᎯᎠ ᏅᏗᎦᎵᏍᏙᏗᎭ ᏥᎬᏌᎳᏓᏅ , ᏂᎯ ᎬᏴᏗᏍᎬ ᎠᎩᎾᏄᎪᏫᏍᏗᏱ ᎠᏆᎵᏂᎬᎬᎢ; ᎠᎴ ᏓᏆᏙᎥ ᏂᎬᎾᏛ ᎡᎶᎯ ᎤᏂᏃᎮᏗᏱ.
ᎠᏏᏉᏍᎪ ᏕᎭᎴᎲᏍᎦ ᏕᎭᏡᏗᎭ ᏗᏆᏤᎵ ᏴᏫ, ᎾᏍᎩ ᎥᏝ ᏲᎯᏳᎲᏍᎦ ᏗᎩᏲᎯᏍᏗᏱ?
ᎬᏂᏳᏉ ᎤᎩᏨᏅ ᎪᎯ ᏥᏂᎧᎳ ᎾᎧᎴᏍᏗ ᏓᏥᎦᏃᏔᏂ ᎠᎴ ᎤᏣᏘ ᎤᏍᎦᏎᏗ ᏓᎦᏁᏐᎠᏏ, ᎾᏍᎩ ᎢᏯᏍᏗ.
Ꭷ, ᎭᏓᏅᎵ ᏫᏘᏟᏌ ᏗᏣᏤᎵ ᎦᎾᏝᎢ, ᎠᎴ ᏂᎦᏛ ᏠᎨᏏ ᏫᎾᎥᎢ; ᎾᏂᎥᏰᏃ ᏴᏫ ᎠᎴ ᎦᎾᏝᎢ ᏠᎨᏏ ᎠᏁᏙᎮᏍᏗ ᎠᎴ ᎠᏓᏁᎸ ᏂᏗᎦᏟᏌᏅᎾ ᎤᏁᏍᏓᎳ ᎤᏅᏂᏍᏗ ᎨᏎᏍᏗ, ᎠᎴ ᏧᏂᎵᏬᎢᏍᏗ ᎨᏎᏍᏗ.
ᎾᏍᎩᏃ ᏇᎵᏲ ᏧᏅᏏᏓᏍᏗ ᏱᎰᏩ ᎧᏁᎬ ᎠᏂᎾᏰᏍᎩ, ᏓᏓᏁᎸ ᏫᏚᏂᏴᏔᏅᎩ ᏧᏂᏅᏏᏓᏍᏗ ᎠᎴ ᎦᎾᏝᎢ ᏧᎾᏤᎵᎦ.
ᎾᏃ ᎾᏍᎩ ᏄᎸᏉᏔᏅᎾ ᏱᎰᏩ ᎤᏁᏨᎢ, ᏚᏪᎧᎯᏴᎩ ᏠᎨᏏ ᏧᏅᏏᏓᏍᏗ ᎠᎴ ᏧᏤᎵ ᎦᎾᏝᎢ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎯᏌᎳᏛᎦ ᏦᏰᏂ ᎦᎸᎶᎢ ᎢᏗᏢ, ᎾᏍᎩ ᎤᏁᏐᏍᏗᏱ ᎢᏥᏈᏱ ᎦᏙᎯ ᏂᎬᎾᏛᎢ, ᎤᏩᏂᏍᏗᏱ ᏴᏫ, ᎠᎴ ᎦᎾᏝᎢ, ᎠᎴ ᏂᎦᎥ ᎦᏄᎸᏒᎢ ᏠᎨᏎ ᎡᎯ, ᏂᎬᎾᏛ ᎦᏙᎯ ᎢᏥᏈᏱ.
ᎼᏏᏃ ᎤᏌᎳdᏓᏅᎩ ᎤᏙᎳᏅᏍᏗ gᎸᎳd ᎢᏗᏢ, ᏱᎰᏩᏃ ᏓᏳᏅᏒᎩ ᎠᏴᏓᏆᎶᏍᎩ ᎠᎴ ᎤᏁᏍᏓᎳ, ᎠᏥᎸᏃ ᎦᏙᎯ ᎤᏪᏙᎸᎩ; ᏱᎰᏩᏃ ᏄᏩᏂᏌᏅ ᎤᏁᏐᎠᏒᎩ ᎢᏥᏈᏱ ᎦᏙᎯ.
ᎾᏍᎩᏃ ᎤᏁᏐᎠᏒᎩ ᎠᎴ ᎠᏥᎸ ᎤᏓᏑᎬᎩ ᎦᏁᏐᎠᏍᎬᎢ, ᎤᏣᏘ ᎤᎾᏰᎯᏍᏗ ᎾᏍᎩᏯ Ꮭ ᎢᎸᎯᏳ ᏳᏁᏐᎠᏐ ᎢᏥᏈᏱ ᎾᎿ ᎠᏰᎵ ᎬᏩᏙᏢᏅᎯ ᏅᏓᎬᏩᏓᎴᏅᏛ.
ᏂᎬᎾᏛᏃ ᎦᏙᎯ ᎢᏥᏈᏱ ᎤᏁᏍᏓᎳ ᎤᏅᏂᎲᎩ ᏂᎦᏛ ᏠᎨᏏ ᎠᏁᏙᎯ, ᏴᏫ ᎠᎴ ᎾᏍᏉ ᎦᎾᏝᎢ; ᎠᎴ ᎤᏁᏍᏓᎳ ᏂᎦᎥ ᎦᏄᎸᏒ ᏠᎨᏏ ᎤᏩᏂᎸᎩ, ᎠᎴ ᏕᏡᎬ ᏠᎨᏏ ᏚᏲᏍᏔᏅᎩ.
ᎪᏏᏂ ᎤᏩᏒ, ᎾᎿ ᎢᏏᎵ ᏧᏪᏥ ᎠᏁᎲᎢ, ᎥᏝ ᏳᏁᏐᎠᏎᎢ.
ᏇᎵᏲᏃ ᎤᏓᏅᏒᎩ, ᎠᎴ ᏫᏚᏯᏅᎲᎩ ᎼᏏ ᎠᎴ ᎡᎳᏂ, ᎠᎴ ᎯᎠ ᏂᏚᏪᏎᎸᎩ, ᏥᏍᎦᏅᎩ ᎪᎯ; ᏱᎰᏩᏃ ᎾᏍᎦᏅᎾ, ᎠᏴᏃ ᎠᎴ ᏗᏆᏤᎵ ᏴᏫ ᎣᏥᏍᎦᎾᎢ.
ᎿᏉ ᏰᎵᏉ, ᎯᏔᏲᏏ ᏱᎰᏩ, ᎾᏍᎩᏉ ᎢᎦᎢ ᎤᏣᏘ ᎤᏴᏗᏆᎶᏍᏗᏱ ᎠᎴ ᎤᏁᏐᎠᎯᏍᏗᏱ; ᏙᏗᏉᏰᏂ, ᎠᎴ ᎥᏝ ᎤᏟ ᎢᎪᎯᏛ ᏴᎨᏤᏓ.
ᎼᏏᏃ ᎯᎠ ᏄᏪᏎᎸᎩ; ᏥᏄᎪᏨᏉ ᎦᏚᎲᎢ ᏗᏉᏰᏂ ᏱᎰᏬ ᎢᏗᏢ ᏫᏙᏓᏥᏌᎳᏙᏔᏂ; ᎠᏴᏓᏆᎶᏍᎬᏃ ᏛᏑᎵᎪᏥ, ᎥᏝ ᎠᎴ ᎿᏉ ᎤᏁᏐᎠᎯᏍᏗ ᏱᎨᏎᏍᏗ; ᎾᏍᎩ ᏣᎦᏙᎥᎯᏍᏗᏱ ᎡᎶᎯ ᏱᎰᏩ ᎤᏤᎵᎦ ᎨᏒᎢ.
ᏂᎯᏍᎩᏂ ᎨᏒᎢ, ᎠᎴ ᏗᏣᏤᎵ ᏘᏅᏏᏓᏍᏗ, ᏥᎦᏔᎭ ᎠᏏᏉ ᎡᏥᎾᏰᎢᏍᏗ ᏂᎨᏒᎾ ᎨᏒ ᏱᎰᏩ ᎤᎾᎳᏅᎯ.
ᏙᎴᏛ ᎠᎴ ᎤᏣᎴᏍᏗ-ᎢᏳᏍᏗ ᎤᏲᏍᏔᏅᎩ; ᎤᏣᎴᏍᏗᏰᏃ-ᎢᏳᏍᏗ ᎤᏥᏣᏔᏅᎯ ᎨᏒᎩ, ᏙᎴᏛᏃ ᎿᏉ ᎤᎦᏔᏛᎩ.
ᎤᏣᎴᏍᏗᏍᎩᏂ ᎠᎴ ᎤᏣᎵᏍᏗ ᎤᏰᎸᎭ ᎥᏝ ᏳᏲᏤᎢ, ᎥᏝᏰᏃ ᎤᏛᏏᏌᏛ ᏱᎨᏎᎢ.
ᎼᏏᏃ ᎤᏄᎪᏨᎩ ᎦᏚᎲ ᏇᎵᏲ ᎤᏓᏅᎡᎸᎩ, ᎠᎴ ᏧᏬᏰᏂ ᏱᎰᏩ ᎢᏗᏢ ᏚᏌᎳᏙᏔᏅᎩ; ᎠᏴᏓᏆᎶᏍᎬᏃ ᎠᎴ ᎦᏁᏐᎠᏍᎬ ᎤᏑᎵᎪᏨᎩ, ᎠᎴ ᎥᏝ ᎠᎦᏍᎬ ᏴᏧᏪᏐᏅᏰ ᎦᏙᎯ.
ᏇᎵᏲᏃ ᎤᏙᎴᎰᏒ ᎠᎦᏍᎬ ᎠᎴ ᎦᏁᏐᎠᏍᎬ ᎠᎴ ᎠᏴᏓᏆᎶᏍᎬ ᎤᏑᎵᎪᏨᎢ, ᎠᏏᏉ ᎤᏍᎦᏅᏨᎩ, ᎠᎴ ᎤᏍᏓᏱᏛ ᎤᎾᏫ, ᎤᏩᏒ ᎠᎴ ᏧᎾᏏᏓᏍᏗ.
ᏇᎵᏲᏃ ᎤᎾᏫ ᎤᏍᏓᏲᏒᎩ, ᎥᏝ ᎠᎴ ᏱᏚᏲᏎ ᎢᏏᎵ ᏧᏪᏥ; ᎾᏍᎩᏯ ᏄᏪᏒ ᏱᎰᏩ ᎼᏏ ᎬᏂᎨᏒ ᏄᏩᏁᎸᎢ.
ᏱᎰᏩᏃ ᎯᎠ ᏄᏪᏎᎸ ᎼᏏ, ᏇᎵᏲ ᏫᎷᏥ; ᎠᏴᏰᏃ ᏥᏍᏓᏱᏕᎸ ᎤᎾᏫ, ᎠᎴ ᏧᏂᎾᏫ ᏧᏅᏏᏓᏍᏗ, ᎾᏍᎩ ᎬᏂᎨᏒ ᎢᏥᏴᏁᏗᏱ ᎯᎠ ᎾᏍᎩ ᎤᏍᏆᏂᎪᏗ ᏓᎩᎸᏫᏍᏓᏁᎲᎢ;
ᎠᎴ ᎾᏍᎩ ᎬᏂᎨᏒ ᎢᎯᏴᏁᏗᏱ ᏤᏥ, ᎠᎴ ᎾᏍᎩ ᏤᏥ ᎤᏪᏥ ᎾᏆᏛᏁᏗᏱ ᎢᏥᏈᏱ, ᎠᎴ ᎤᏍᏆᏂᎪᏗ ᏓᎩᎵᏫᏍᏓᏁᎸ ᎠᏁᎲᎢ; ᎾᏍᎩ ᎢᏥᎦᏙᎥᎯᏍᏗᏱ ᎠᏴ ᏱᎰᏩ ᎨᏒᎢ.
ᎼᏏᏃ ᎠᎴ ᎡᎳᏂ ᏇᎵᏲ ᏭᏂᎷᏤᎸᎩ ᎠᎴ ᎯᎠ ᏫᏄᏂᏪᏎᎸᎩ, ᎯᎠ ᏂᎦᏪᎭ ᏱᎰᏩ ᎤᏁᎳᏅᎯᎢ ᎠᏂᏈᎷ ᎤᎾᏤᎵᎩ, ᎢᎳᎪ ᏅᏓᎪᎯᏥ ᏓᏣᎨᏳᏂ ᎡᎳᏗ ᎢᏍᏆᏛᏁᏗᏱ?  ᏗᎩᏲᎯ ᏗᏆᏤᎵ ᏴᏫ ᎾᏍᎩ ᏫᎬᏆᏗᏙᎵᏍᏓᏁᏗᏱ.
ᎢᏳᏰᏃ ᎢᏣᎨᏳᎾᎭ ᏗᎩᏲᎯᏍᏗᏱ ᏗᏆᏤᎵ ᏴᏫ, ᎬᏂᏳᏉ, ᏑᎾᎴᎢ ᏙᏓᎦᏘᏃᎵ ᏙᎳᏧᎦ-ᏣᏁᏆ ᎠᏂ ᏣᏤᎵᎪᎯ;
ᎠᎴ ᏛᏄᏢᏂ ᎦᏙᎯ, ᎾᏍᎩ ᎩᎶ ᎥᏝ ᏰᎵ ᎬᏩᎪᏩᏛᏗ ᏱᎨᏎᏍᏗ ᎦᏙᎯ; ᎠᎴ ᏛᏂᎪᎾ ᎾᏍᎩ ᎤᎵᏃᎯᏴᎯ, ᎾᏍᎩ ᎤᏁᏐᎠᏒ ᎢᏥᏃᎯᏰᎸᎯ, ᎠᎴ ᏛᎾᎵᏍᏓᏴᏔᏂ ᏂᎦᏛ ᏕᏡᎬ ᏠᎨᏏ ᎢᏣᏛᎯᏎᎸᎢ.
ᎠᎴ ᏙᏛᏂᎧᎵᎵ ᏕᎯᏁᎸᎢ, ᎠᎴ ᏂᎦᏛ ᏘᏅᏏᏓᏍᏗ ᏓᏂᏁᎸᎢ, ᎠᎴ ᏓᏂᏁᎸ ᏂᎦᏛ ᎢᏥᏈᏱ ᎠᏁᎯ; ᎾᏍᎩ ᎥᏡ ᏗᏥᎦᏴᎵᎨ, ᎠᎴ ᏗᏥᎦᏴᎵᎨ ᏧᏂᎦᏴᎵᎨ ᎤᏂᎪᎲᎯ ᏱᎩ ᎡᎶᎯ ᎤᎾᏕᏅ ᏅᏓᎬᏩᏓᎴᏅᏛ ᎪᎯ ᎢᏯᏍᏗ.  ᎤᎦᏔᎲᏒᎩᏃ ᎠᎴ ᎤᏓᎾᎡᎸᎩ ᏇᎵᏲ.
ᏇᎵᏲᏃ ᏧᏅᏏᏓᏍᏗ ᎯᎠ ᏂᎬᏩᏪᏎᎸᎩ, ᎢᎳᎪ ᏅᏓᎪᎯᏥ ᎢᎩᏌᏛᎥᏍᎩ ᎨᏎᏍᏗ ᎯᎠ ᎠᎦᏍᎦ?  ᏗᎩᏲᎯ ᎠᏂᏍᎦᏯ ᎾᏍᎩ ᎪᎱᏍᏗ ᏭᎾᏛᏁᏗᏱ ᏱᎰᏩ ᎤᎾᏁᎳᏅᎯ; ᏝᏍᏗ ᎠᏏ ᏱᎦᏔᎭ ᎢᏥᏈ ᎤᏲᏨᎢ?
ᎼᏏᏃ Ꭰ. ᎡᎳᏂ ᏔᎵᏁ ᏇᎵᏲ ᎤᏬᎸ ᏙᎨᎦᏘᏃᎸᎩ; ᎯᎠᏃ ᏂᏚᏪᏎᎸᎩ, ᎢᏤᎾ ᎪᎱᏍᏗ ᏪᏣᏛᏂᏏ ᏱᎰᏩ ᎢᏣᏁᎳᏅᎯ; ᎦᎪ ᎠᏕᏃ ᎾᏍᎩ ᏨᏛᏁᏏ?
ᎼᏏᏃ ᎯᎠ ᏄᏪᏒᎩ; ᏗᏂᏲᎵ ᎠᎴ ᎠᏂᎦᏴᎵᎨ ᏦᎦᏤᎵ ᏓᏲᏤᎵ; ᎠᏫ ᎠᎴ ᏩᎦ ᏙᏓᏲᏣᏘᏁᏏ; ᎠᏎᏰᏃ ᎣᎦᎵᏍᏓᏴᏗ ᏱᎰᏩ ᎤᏤᎵ ᎠᎵᏍᏓᏴᏗ.
ᎯᎠᏃ ᎾᏚᏪᏎᎸᎩ, ᏱᎰᏩ ᎾᏍᎩ ᏄᏍᏕᏍᏗ ᏕᏥᎧᎿᏩᏗᏙᎮᏍᏗ, ᎾᏍᎩᏯ ᏥᏙᏓᏨᏲᏏ ᎠᎴ ᏧᎾᏍᏗ ᏗᏣᏤᎵᎦ;  ᎢᏣᎦᏌᏯᏍᏓ; ᎤᏲᏰᏃ ᎢᎬᏱᏗᏢ ᏄᏍᏗ.
ᎥᏝ ᎾᏍᎩ ᏱᏅᎨᏣᏛᎦ, ᏂᎯᏍᎩᏂ ᎢᏥᏍᎦᏯ ᎢᏣᏂᎩ, ᎠᎴ ᎪᎱᏍᏗ ᏪᏣᏛᏂᏏ ᏱᎰᏩ; ᎾᏍᎩᏰᏃ ᏥᏄᏍᏛᎩ ᏥᏥᏔᏲᎸᎩ.  ᎥᎨᏥᎨᎯᏙᎸᏃ ᏇᎵᏲ ᎠᎦᏔᎲᎢ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎯᏌᎳᏛᎦ ᏦᏰᏂ ᎢᏥᏈᏱ ᎦᏙᎯ ᎦᎸᎳᏗᏢ ᏙᎳᏧᎦ-ᏣᏁᏆ.  ᎤᏂᎷᎯᏍᏗᏱ, ᎾᏍᎩ ᎢᏥᏈᏱ ᎦᏙᎯ ᎤᏂᎷᎯᏍᏗᏱ, ᎠᎴ ᎤᏂᎩᏍᏗᏱ ᏂᎦᎥ ᎦᏄᎸᏒ ᎦᏙᎯ, ᎾᏍᎩ ᏂᎦᏛ ᎤᏁᏍᏓᎳ ᎤᏃᎯᏴᎯ.
ᎼᏏᏃ ᎤᏌᎳᏓᏅᎩ ᎤᏙᎳᏅᏍᏗ ᎢᏥᏈᏱ ᎦᏙᎯ ᎦᎸᎳᏗᏢ, ᏱᎰᏩᏃ ᏄᏩᏂᏌᏅᎩ ᎾᎿ ᎦᏙᎯ ᎤᏃᎸᏅᎩ ᏗᎧᎸᎬ ᎢᏗᏢ ᏓᏳᏱᎸᏍᏔᏅᎩ, ᎤᏙᏓᏆᏛ ᎾᎯᏳ ᎢᎦ ᎠᎴ ᎤᎵᏨᏓᏆᏛ; ᏑᎾᎴᏃ ᏄᎵᏍᏔᏅ ᏗᎧᎸᎬ ᏧᏃᎸᏛ ᏙᎳᏧᎦ-ᏣᏁᏆ ᎤᏂᏃᎸᏔᏂᎸᎩ.
ᏙᎳᏧᎦᏃ-ᏣᏁᏆ ᎤᏁᏙᎸᎩ ᏂᎬᎾᏛ ᎦᏙᎯ ᎢᏥᏈᏱ, ᎠᎴ ᎤᎾᎴᏫᏍᏔᏅᎩ ᎢᏥᏈ ᏂᎬᎾᏛᎢ; ᎤᏣᏘ ᎤᎾᏕᏯᏙᏛᎩ; ᎾᎯᏳ ᎢᏯᏍᏗ ᎥᏝ ᎢᎸᎯᏳ ᏳᎾᏕᏃ ᎾᏍᎩ ᎢᏳᎾᏍᏗ, ᎣᏂ ᎠᎴ ᎥᏝ ᎾᏍᎩ ᎢᏳᎾᏍᏗ ᏴᎬᎾᏕᎲᎦ.
ᏂᎬᎾᏛᏰᏃ ᎦᏙᎯ ᎤᏄᏢᏔᏅᎩ, ᎾᏍᎩ ᎤᎾᎵᏏᎲᏍᏔᏅ ᎦᏙᎯ; ᎠᎴ ᎤᏂᎪᏅ ᏂᎦᎥ ᎤᏰᎾᎥ ᎦᏙᎯ ᎠᎴ ᏂᎦᏛ ᎤᏔᎾᎥ ᏕᏡᎬ ᎾᏍᎩ ᎤᏁᏍᏓᎳ ᎤᏃᎯᏴᎯ; ᎥᏝ ᎠᎴ ᎪᎱᏍᏗ ᏚᏤ ᏳᎵᏃᎯᏰ ᏕᏡᎬᎢ, ᎠᎴ ᎤᏰᎾᎥ ᏠᎨᏏ, ᎢᏥᏈᏱ ᎦᏙᎯ ᏂᎬᎾᏛᎢ.
ᏇᎵᏲᏃ ᎤᎵᏍᏗ ᏫᏚᏯᏅᎲᎩ ᎼᏏ ᎠᎴ ᎡᎳᏂ; ᎯᎠᏃ ᏄᏪᏒᎩ, ᏥᏍᎦᏅᏤᎸ ᏱᎰᏩ ᎢᏍᏓᏁᎳᏅᎯ, ᎠᎴ ᏂᎯ ᎢᏍᏛᏍᎦᏅᏤᎸ.
ᎿᏉᏃ ᎢᏍᏛᏔᏲᏎᏱ, ᎠᏏ ᏌᏉ ᏂᏍᎩᏂᏙᎵᎩ ᎠᎩᏍᏥᏅᏨᎢ, ᎠᎴ ᎡᏍᏗᏔᏲᏏ ᏱᎰᏩ ᎢᏍᏓᏁᎳᎵᏅᎯ ᎾᏍᎩ ᎠᎩᎲᏛᏗᏱ ᎯᎠᏉ ᎤᏩᏒ ᎠᏲᎱᏍᏗ ᎨᏒᎢ.
ᎤᏓᏅᎡᎸᎩᏃ ᏇᎵᏲ, ᎠᎴ ᏭᏔᏲᏎᎸᎩ ᏱᎰᏩ.
ᏱᎰᏩᏃ ᎤᎦᏔᎲᏒᎩ ᎤᏃᎴ, ᎤᎵᏂᎩᏛ ᏭᏕᎵᎬ ᏛᎤᏃᎸᏔᏅᎩ, ᎾᏍᎩ ᏙᎳᏧᎦ-ᏣᏁᏆ ᎤᏂᏃᎸᏔᏅᎩ, ᎠᎺᏉᎯ ᎩᎦᎨᏛᏱ ᏫᏚᎾᏓᎢᏅᏒᎩ; ᏙᎳᏧᎦ-ᏣᏁᏆ ᎥᏝ ᏌᏉᎤᏅ ᏳᎵᏃᎯᏰ ᏂᎬᎾᏛ ᎢᏥᏈᏱ.
ᎠᏎᏃ ᏱᎰᏩ ᎤᏍᏓᏱᏕᎸᎩ ᏇᎵᏲ ᎤᎾᏫ; ᎾᏍᎩ ᎥᏝ ᏱᏚᏲᏎ ᎢᏏᎵ ᏧᏪᏥ.
ᏱᎰᏩᏃ ᎯᎠ ᏄᏪᎸᎩ ᎼᏏ, ᏦᏰᏂ ᎦᎸᎳᏗ ᎢᏗᏢ ᎯᏌᎳᏙᏓ, ᎾᏍᎩ ᎤᎵᏏᎲᏍᏗᏱ ᎢᏥᏈᏱ ᎦᏙᎯ ᏂᎬᎾᏛᎢ, ᎾᏍᎩ ᎤᎾᏒᏂᎵᏓᏍᏗᏱ ᎢᏥᏈᏱ ᎦᏙᎯ ᏂᎬᎾᏛᎢ, ᎾᏍᎩ ᎤᎾᏒᏂᎵᏓᏍᏗᏱ ᎤᎵᏏᎬᎢ.
ᎼᏏᏃ ᎤᏌᎡᏓᏅᎩ ᎤᏬᏰᏂ ᎦᎸᎳᏗ ᎢᏗᏢ; ᎤᏅᏘᏛᏃ ᎤᎵᏏᎲᏒᎩ ᏂᎬᎾᏛ ᎦᏙᎯ ᎢᏥᏈᏱ ᏦᎢ ᏧᏒᎯᏛ.
ᎥᏝ ᏱᏓᎾᏓᎪᏩᏘᏍᎨᎢ, ᎥᏝ ᎠᎴ ᎩᎶ ᏱᏓᎴᎲᏍᎨ ᏄᏛᏅᎢ ᏦᎢ ᏧᏒᎯᏛ; ᎢᏏᎵᏍᎩᏂ ᏧᏪᏥ ᏂᎦᏛ ᎢᎦᎯᏳ ᎨᏒᎩ ᏓᏂᏁᎸᎢ.
ᏇᎵᏲᏃ ᏭᏯᏅᎲᎩ ᎼᏏ ᎠᎴ ᎯᎠ ᏄᏪᏒᎩ, ᎢᏤᎾ, ᎪᎱᏍᏗ ᏪᏣᏛᏂᏏ ᏱᎰᏩ; ᎠᏫ ᎤᏅᏒ ᎠᎴ ᏩᎦ ᏗᏣᏤᎵᎦ ᏗᎦᎧᎯᏯᏍᏗ ᎨᏎᏍᏗ; ᏗᏂᏲᎵ ᎾᏍᏉ ᏗᏤᏥ ᏗᏣᏘᏄᎦ.
ᎼᏏᏃ ᎯᎠ ᏄᏪᏎᏒᎦ, ᏍᎩᏁᏗ ᎾᏍᏉ ᎨᏎᏍᏗ ᎠᎵᏍᎪᎸᏙᏗ ᎠᎴ ᎠᏥᎸ-ᎨᎳᏍᏙᏗ, ᎾᏍᎩ ᎣᏣᎵᏍᎪᎸᏓᏁᏗᏱ ᏱᎰᏩ ᎣᎦᏁᎳᏅᎯ.
ᎣᎦᎾᏝᎥ ᎾᏍᏉ ᏦᏣᏘᏅᏍᏗ ᎨᏎᏍᏗ; ᎥᏝ ᏌᏉ-ᎤᏅ ᎤᏗᎩᏯᏍᏗ ᏱᎨᏎᏍᏗ; ᎾᏍᎩᏰᏃ ᏦᎬᏙᏗ ᎣᏣᏓᏙᎵᏍᏓᏁᏗ ᎨᏎᏍᏗ ᏱᎰᏩ ᎣᎦᏁᎳᏅᎯ; ᎥᏝ ᎠᎴ ᏲᏥᎦᏔᎭ ᎢᏳᏍᏗ ᎣᎬᏙᏗ ᎨᏒ ᏱᎰᏩ ᎣᏣᏓᏙᎵᏍᏓᏁᎲ ᎬᏂ ᎾᎿ ᏬᏥᎷᏥᎸᎢ.
ᎠᏎᏃ ᏱᎰᏩ ᎤᏍᏓᏱᏕᎸᎩ ᏇᎵᏲ ᎤᎾᏫ, ᎠᎴ ᎥᏝ ᏳᏬᎯᏳᏁ ᏧᏲᎯᏍᏗᏱ.
ᏇᎵᏲᏃ ᎯᎠ ᏄᏪᏎᎸᎩ, ᏍᏆᏓᏅᏏ, ᏱᏓᏯᏫᏍᎨᏍᏗ ᏞᏍᏗᎢ ᏔᎵᏁ ᎠᏆᎧᏛ ᏥᎯᎪᎯ; ᎾᎯᏳᏰᏃ ᎢᎦ ᎠᏆᎧᏛᎯᎪᎲᏱ ᏣᏲᎱᎯᏍᏗᎢ ᎨᏎᏍᏗ.
ᎼᏏᏃ ᎯᎠ ᏄᏪᏒᎩ, ᏰᎵᏉ ᏂᏫ; ᎥᏝ ᏔᎵᏁ ᏣᎧᏛ ᏴᎦᏥᎪᏩᏛ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᏓᎦᏓᏅᏏ ᎠᏏ ᏑᏓᎴᎩ ᎤᏕᏯᏙᏗ ᎤᎷᏤᏗᏱ ᏇᎵᏲ ᎠᎴ ᎢᏥᏈ; ᎣᏂᏃ ᏙᏓᏥᏲᏏ ᎠᏂ ᎢᏥᏄᏆᎢᏍᏗᏱ.  ᎢᏳᏃ ᏕᏥᏲᏒᎭ, ᎿᏉ ᎠᏎ ᎢᏥᎨᎯᏓᏍᏗ ᎨᏎᏍᏗ ᎠᏂ.
Ꭷ ᏘᏁᏥ ᏴᏫ, ᎠᎴ ᎠᏂᏏᏴᏫᎭ ᎠᏂᏍᎦᏯ ᏫᏓᎾᏙᎸᏏ ᎾᎥ ᎢᏳᎾᏓᎵ, ᎠᎴ ᎠᎾᏏᏴᏫᏱ ᎠᏂᎨᏴ ᏫᏓᎾᏙᎸᏏ ᎾᎥ ᎢᏳᎾᏓᎵ, ᎪᎱᏍᏗ ᎠᏕᎸ ᎤᏁᎬ ᏗᎪᏢᏔᎾᎯ, ᎠᎴ ᎠᏕᎸ ᏓᎶᏂᎨ ᏗᎪᏢᏔᏅᎯ.
ᏱᎰᏩᏃ ᏚᏁᎸ ᏴᏫ ᎣᏏᏳ ᎬᏩᏂᏰᎸᏗᏱ ᎢᏥᏈᏱ ᎠᏁᎯ.  ᎠᎴᏬ ᎾᏍᎩ ᎠᏍᎦᏯ ᎼᏏ ᎠᏥᎸᏉᏗᏳ ᎨᏒᎩ ᎢᏥᏈᏱ. ᎠᎴ ᎬᏩᎸᏉᏗᏳ ᎨᏒᎦ ᏫᎵᏲ ᏧᏅᏏᏓᏍᏗ ᎠᎴ ᎤᏂᏣᏘ ᎨᏒ ᏴᏫ.
ᎼᏏᏃ ᎯᎠ ᏄᏪᏒᎩ, ᎯᎠ ᏂᎦᏪᎭ ᏱᎰᏩ, ᎠᏰᎵ ᏒᏃᏱ ᎨᏎᏍᏗ ᏓᏥᏄᎪᏥ ᎢᏥᏈᏱ ᎠᏰᎵ ᏮᏓᎨᏙᎵ;
ᏂᎦᏛᏃ ᎢᎬᏱ ᎠᏁᎯ ᎢᏥᏈᏱ ᎦᏙᎯ ᏧᏂᏲᎱᎯᏍᏗ ᎨᏎᏍᏗ, ᎠᎦᎴᏅᏙᏗ ᎢᎬᏱ ᎡᎯ ᎤᏪᏥ ᏇᎵᏲ ᎾᏍᎩ ᎤᏪᏗᏱ ᎦᏍᎩᎸ ᏧᏬᎳ, ᎠᏥᏍᏆᏗᏍᏙᏗ ᎠᎨᏴ ᎠᏥᏅᏏᏓᏍᏗ ᎠᏍᏙᏍᏗᏱ ᎣᏂᏗᏢ ᎤᏬᎵ ᎢᎬᏱ ᎡᎯ ᎤᏪᏥ; ᎠᎴ ᎦᎾᏝᎢ ᏂᎦᏛ ᎢᎬᏱ ᎠᏁᎯ.
ᎠᎴ ᎤᏣᏘ ᏙᏛᏂᏴᎳᏏ ᎢᏥᏈᏱ ᏂᎬᎾᏛ ᎦᏙᎯ, ᎾᏍᎩ ᎥᏝ ᎢᎸᎯᏳ ᎾᏍᎩᏯ ᏱᏄᏂᏪᏐᎢ, ᎥᏝ ᎠᎴ ᎾᏍᎩ ᎢᏳᏂᏪᏍᏗ ᏱᎨᏎᏍᏗ ᎢᎸᎯᏪᎢ.
ᎢᏏᎵᏍᎩᏂ ᏧᏪᏥ ᎥᏝ ᎩᎵ ᎦᏃᎪᎢ ᎤᏖᎸᏗ ᏱᎨᏎᏍᏗ ᏓᏡᏗᏍᎬᎢ, ᎥᏝ ᎾᏍᏉ ᏴᏫ ᎠᎴ ᎦᎾᏝᎢ; ᎾᏍᎩ ᎢᏥᎦᏙᎥᎯᏍᏗᏱ ᎾᏍᎩ ᏱᎰᏩ ᏓᏓᏓᎴᏗᏍᎬ ᎢᏥᏈᏱ ᎠᏁᎯ ᎠᎴ ᎢᏏᎵ.
ᎯᎠᏃ ᏂᎦᏛ ᏘᏅᏏᏓᏍᏗ ᏮᏓᎬᎩᎷᏤᎵ ᎠᎴ ᎡᎳᏗ ᏅᏓᎬᏆᏛᏁᎵ, ᎯᎠ ᎾᏂᏪᏍᎨᏍᏗ, ᎯᏄᎪᎢ, ᏂᎯ ᎠᎴ ᏂᎦᏛ ᏴᏫ ᏥᎨᏣᏍᏓᏩᏗᏙᎭ; ᎣᏂᏃ ᏥᏄᎪᏨᎭ.  ᎤᏄᎪᏨᎩᏃ ᎤᏓᏅᎡᎴ ᏇᎵᏲ ᎤᏣᏘ ᎤᏔᎳᏬᏒᎯ ᎨᏒᎩ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᏇᎵᏲ ᎥᏝ ᏴᏓᏣᏛᏓᏍᏓᏁᎵ; ᎾᏍᎩ ᎠᎩᏁᏉᏍᏗᏱ ᎤᏍᏆᏂᎪᏗ ᏓᎩᎸᏫᏍᏓᎾᎲ ᎢᏥᏈᏱ ᎦᏙᎯ.
ᎼᏏᏃ ᎠᎴ ᎡᎳᏂ ᎾᏍᎩ ᎯᎠ ᏂᎦᏛ ᎤᏍᏆᏂᎪᏗ ᏚᏂᎸᏫᏍᏓᏁᎸᎩ ᏇᎵᏲ ᎠᎦᏔᎲᎢ; ᏱᎰᏩᏃ ᎤᏍᏓᏱᏕᎸᎩ ᏇᎵᏲ ᎠᎦᏔᎲᎢ; ᏱᎰᏩᏃ ᎤᏍᏓᏱᏕᎸᎩ ᏇᎵᏲ ᎤᎾᏫ, ᎾᏍᎩᏃ ᏂᏚᏲᏒᎾᏉ ᎨᏒᎩ ᎢᏏᎵ ᏧᏪᏥ ᎤᏂᏄᎪᎢᏍᏗᏱ ᎤᏤᎵᎪᎯ ᎦᏙᎯ.
ᏱᎰᏩᏃ ᏚᏁᏤᎸᎩ ᎼᏏ ᎠᎴ ᎡᎳᏂ ᎢᏥᏈᏱ, ᎯᎠ ᏂᏚᏪᏎᎸᎩ.
ᎪᎯ ᏥᎸᎳ ᏗᏓᎴᏅᏗᏍᎩ ᎨᏎᏍᏗ ᏓᏦᏛᏂᏒᎢ; ᏗᏓᎴᏅᏗᏍᎩ ᎨᏎᏍᏗ ᎠᏕᏘᏱᏍᎬ ᎪᎯ ᎧᎸᎢ.
ᏗᏍᏗᏁᏥ ᏂᎦᏛ ᎢᏏᎵ ᏓᏂᎳᏫᎥᎢ, ᎯᎠ ᎾᏂᏗᏍᏗᏪᏏ, ᎠᏍᎪᎯᏁ ᎢᎪᎯ ᎪᎯ ᏥᎧᎳ ᎠᏂᏏᏴᏫᏱ ᎠᏂᏍᎦᏯ ᏧᏂᎦᏴᎵᎨ ᏏᏓᏁᎸᎯ ᏕᎨᏌᏗᏒ ᎠᏫ ᎤᎾᏘᏅᏍᏗ ᎨᏎᏍᏗ, ᏏᏓᏁᎸᎯ ᎨᏒ ᏌᏉ ᎠᏫ ᎤᎾᏘᏅᏍᏗ ᎨᏎᏍᏗ.
ᎢᏳᏃ ᏏᏓᏁᎸᎯ ᎨᏒ ᎠᏂᎦᏲᎵᏳᏉ ᏱᎩ ᎤᏂᏒᎲᏍᏗᏱ ᎠᏫ, ᎿᏉ ᎾᎥᏂᎨ ᎾᎥ ᎢᎿᎾᏓᎵ ᎨᏒ ᏣᏓᏁᎸᎯ ᎤᏂᏁᏍᏗ ᎨᏎᏍᏗ, ᎾᏂᎥ ᎾᏍᎩᏯ ᎢᎦᎢ ᎤᏂᏁᏍᏗ ᎨᏎᏍᏗ, ᎠᏂᏏᏴᏫᎭ ᎢᎦᎢ ᎬᏩᎾᎩᏍᏗ ᎨᏒ ᏗᏣᏎᏍᏗ ᎤᎾᏕᏆᎶᏗ ᏌᏉ ᎠᏫ.
ᎢᏣᏤᎵ ᎠᏫ ᎪᎱᏍᏗ ᏄᏍᏛᎾ ᎨᏎᏍᏗ, ᎠᏨᏯ Ꭴ’ᏕᏘᏴᏛ; ᏗᏥᏯᏅᎡᏗ ᎨᏎᏍᏗ ᎤᏂᏃᏕᎾ ᎠᎴ ᎠᏂᎭᏄᎸᎯ.
ᎠᎴ ᎢᏥᏍᏆᎾᎪᏕᏍᏗ ᏂᎦᏚᏏᏁ ᎢᎪᎯ ᎢᏯᏍᏗ ᎪᎯ ᎧᎳᏩᏗᏒᎢ; ᏂᎦᏛᏃ ᏓᏂᎳᏫᎥ ᎢᏏᎵ ᎤᏂᎯᏍᏗ ᎨᏎᏍᏗ ᎤᏒᎢ.
ᎾᏍᎩᏃ ᎤᎩᎬ ᎤᏂᏁᎩᏍᏗ ᏧᏂᏍᏚᏟᏍᏗ ᎨᏎᏍᏗ ᎢᏧᎳ ᏗᏢ ᏕᎦᏯᎸ ᎦᎶᎯᏍᏗᏱ, ᎠᎴ ᎦᎸᎳᏗᏢ ᎦᎶᎯᏍᏗᏱ ᎠᏍᏆᎾᎸᎢ, ᎾᎿ ᏓᏓᏁᎸ ᎤᎾᎵᏍᏓᏴᏗᏱ ᎨᏒᎢ.
ᎾᎯᏳᏉᏃ ᏒᏃᏱ ᎤᏫᏯ ᎤᏂᎩᏍᏗ ᎨᏎᏍᏗ, ᎠᏒᎾᏘᎶᎥᎯ ᎠᏥᎸᏱ, ᎠᎴ ᎦᏚ ᎠᎪᏔᏅᎯ ᏂᎨᏒᎾ; ᎠᎴ ᎤᏴᏍᏗ ᎦᏄᎸᏒᎢ ᎤᎾᏠᏍᏗ ᎤᏂᎩᏍᏗ ᎨᏎᏍᏗ.
ᏞᏍᏗ ᎠᎪᏍᏗ ᎢᏥᎬᎩ, ᎠᎴ ᏞᏍᏗ ᎠᎼᏱ ᎬᏂᏍᏔᏅᎯ, ᎠᏒᎾᏘᎶᎥᎯᏍᎩᏂ ᎠᏥᎸᏱ, ᎤᏍᎪ ᎠᎴ ᏗᎦᏅᏍᎨᏂ, ᎠᎴ ᏄᏍᏗᏓᏅ ᎤᎵᏠᏯᏍᏕᏍᏗ.
ᎠᎴ ᏞᏍᏗ ᎢᎦᏛ ᎢᏥᎯᏴᎩ ᏑᎾᎴ ᎢᏴᏛ; ᎾᏍᎩᏃ ᏑᎾᎴ ᎢᏴᏛ ᎤᏘᏴᎯ ᎢᏣᎪᎲᏍᏙᏗ ᎨᏎᏍᏗ ᎠᏥᎸᏱ.
ᎯᎠᏃ ᎾᏍᎩ ᏄᏍᏕᏍᏗ ᎢᏥᎬᎭ; ᏕᏣᏓᏠᎮᏍᏗ, ᏕᏣᎳᏑᎴᏍᏗ, ᎠᎴ ᏗᏣᏙᎳᏅᏍᏗ ᏕᏥᏁᎮᏍᏗ;  ᎠᎴ ᎤᎵᏍᏗ ᎢᏥᎬᎭ; ᏱᎰᏩᏰᏃ ᎤᏤᎵ ᎧᏃᎯᏰᎩ ᏗᎵᏍᏓᏴᏗᏱ ᎾᏍᎩ.
ᏓᏥᎦᏛᎴᏏᏰᏃ ᎢᏥᏈᏱ ᎦᏙᎯ ᎪᎯ ᏒᏃᏱ, ᎠᎴ ᏗᎦᏥᏴᏂᎵ ᏂᎦᏛ ᎢᎬᏱ ᎠᏁᎯ ᎢᏥᏈᏱ ᎠᏁᎯ, ᏴᏫ ᎠᎴ ᎦᎾᏝᎢ; ᎠᎴ ᏂᎦᏗᏳ ᎢᏥᏈᏱ ᎠᏁᎯ ᎤᎾᏁᎳᏅᎯ ᏓᎦᏥᏍᏛᏗᏍᏔᏂ; ᎠᏴ ᏱᎰᏩ.
ᎩᎬᏃ ᎤᏰᎸᏛ ᎨᏎᏍᏗ ᏓᏓᏁᎸ ᎾᎿ ᎢᎦᏯᎥᎢ; ᏥᎪᎥᏃ ᎩᎬ ᎢᏨᏃᎯᏯᏍᏗ ᎨᏎᏍᏗ, ᎤᏕᏯᏙᏗᏃ ᎥᏝ ᎢᏥᎷᏤᏗ ᎢᏥᏒᎲᏍᏗ ᏱᎨᏎᏍᏗ, ᎾᎯᏳ ᎬᏂᎸᎭ ᎢᏥᏈᏱ ᎦᏙᎯ.
ᎪᎯᏃ ᎢᎦ ᏥᎩ ᎢᏣᏅᏓᏗᏍᏙᏗ ᎨᏎᏍᏗ; ᎠᎴ ᎢᏥᏍᏆᏂᎪᏙᏗ ᏱᎰᏩ ᎡᏣᎵᏍᏓᏴᎾᏁᏗ ᎨᏎᏍᏗ ᏂᏣᏓᏁᏟᏴᏏᏒᎢ; ᎢᏥᏍᏆᏂᎪᏕᏍᏗ ᎢᏣᎵᏍᏓᏴᏗᏱ, ᏂᎪᎯᎸ ᏗᏥᎧᎿᏩᏛᏍᏗ ᎨᏎᏍᏗ.
ᎦᎵᏉᎩ ᎢᎦ ᏂᏓᎪᏔᏅᎾ ᎦᏚ ᏗᏥᎩᏍᏗ ᎨᏎᏍᏗ; ᎢᎬᏱᏱᏉ ᎢᎦ ᎢᏥᏄᎪᏫᏍᏗ ᎥᏎᏍᏗ ᏕᏥᏁᎸ ᎠᎪᏙᏗ; ᎩᎶᏰᏃ ᎠᎪᏔᎯ ᎦᏚ ᎢᎠᎩᏍᎨᏍᏗ ᎢᎬᏱᏱ ᏱᎦ ᏅᏓᎬᏩᏓᎴᏅᏛ. ᎦᎵᏉᎩᏁ ᎢᎦ ᎢᏯᏍᏗ, ᎾᏍᎩ ᎠᏥᎢᏍᏗ ᎨᏎᏍᏗ ᎢᏏᎵᏱ ᎤᏙᏣᎸᎢ.
ᎢᎬᏱᏱᏉ ᎢᎦ ᎦᎸᏉᏗᏳ ᏗᎦᎳᏫᎢᏍᏗ ᎢᏥᏰᎸᏎᏍᏗ, ᎠᎴ ᎦᎵᏉᎩᏁ ᎢᎦ ᎦᎸᏉᏗᏳ ᏗᎦᎳᏫᎢᏍᏗ ᎢᏥᏰᎸᏎᏍᏗ; ᎥᏝ ᎪᎱᏍᏗ ᏗᎦᎸᏫᏍᏓᏁᏗ ᏱᎨᏎᏍᏗ ᎾᎯᏳ ᎨᏒᎢ, ᎾᏍᎩᏂᏃᏅ ᎠᏂᏏᏴᏫᎭ ᎤᎾᎵᏍᏓᏴᏗ ᎨᏒ ᎾᏍᎩ ᎤᏩᏒ ᏗᎦᎵᏫᏍᏓᏁᏗ ᎨᏎᏍᏗ.
ᎠᎴ ᎢᏥᏍᏆᏂᎪᏙᏗ ᎨᏎᏍᏗ ᎠᎵᏍᏓᏴᏗᏱ ᏂᏓᎪᏔᏅᎾ ᎦᏚ ᏗᎩᏍᏗᏱ; ᎾᎯᏳᏰᏃ ᎢᎦ ᎨᏒ ᎢᏥᏈᏱ ᎦᏙᎯ ᏓᏨᏄᎪᏫᏒᎩ ᏕᏣᏓᏡᏩᏗᏒᎢ; ᎾᏍᎩ ᎢᏳᏍᏗ ᎢᏥᏍᏆᏂᎪᏙᏗ ᎨᏎᏍᏗ ᎪᎯ ᎢᎦ ᎢᏣᏓᏁᏟᏴᏏᏒ ᏗᏥᎧᎿᏩᏛᏍᏗ ᎦᏎᏍᏗ ᏂᎪᎯᎸᎢ.
ᎢᎬᏱᏱ ᏅᏙᎯ, ᏂᎦᏚᏏᏁ ᎢᎦ ᎾᏍᎩ ᎧᎸᎢ, ᎤᏒᎢ, ᎦᏚ ᏂᏓᎪᏔᏅᎾ ᏗᏥᎩᏍᏗ ᎦᏎᏍᏗ, ᏐᎢᏦᏁᏏᏁ ᎢᎦ ᎾᏍᎩ ᎧᎳᏩᏗᏒ ᎢᏯᏍᏗ ᎤᏒᎢ.
ᎦᎵᏉᎩ ᎢᎦ ᎠᎪᏙᏗ ᎥᏞᏍᏗ ᎬᏩᏛᏗ ᏱᎨᏎᏍᏗ ᏕᏥᏁᎸᎢ; ᎩᎶᏰᏃ ᎪᎱᏍᏗ ᎠᎪᏔᏅᎯ ᎠᎩᏍᎨᏍᏗ, ᎾᏍᎩ ᎠᏥᎢᏍᏗ ᎨᏎᏍᏗ ᎢᏏᎵ ᎤᎾᏓᏡᎬ ᎤᏙᏣᎸᎢ, ᎾᏍᏉ ᎡᏙᎯᏉ ᏱᎩ, ᎠᎴ ᎾᎿᏉ ᎤᏕᏅᎯ ᏱᎩ.
ᎥᏞᏍᏗ ᎪᎱᏍᏗ ᎢᏥᎩᏍᏗ ᏱᎨᏎᏍᏗ ᎠᎪᏔᏅᎯ; ᏂᎦᏛ ᏕᏥᏁᎳᏗᏒ ᏂᏓᎪᏔᏅᎾ ᎦᏚ ᏗᏥᎩᏍᏗ ᎨᏎᏍᏗ.
ᎿᏉᏃ ᎼᏏ ᏫᏚᏯᏅᎲᎩ ᏂᎦᏛ ᏧᎾᏛᏐᏅᎯ ᎢᏏᎵ ᎠᏁᎲᎢ, ᎠᎴ ᎯᎠ ᏂᏚᏪᏎᎸᎩ, ᏗᏥᎾᏴ ᎠᎴ ᏓᏣᏘᏄᎦ ᎠᏫ ᏕᏣᏓᏘᎾᏩᏗᏄᎢ, ᎠᎴ ᏗᏥᎷᎦ ᎧᏃᎯᏰᎩ ᏗᎵᏍᏓᏴᏗᏱ ᏗᎯᏍᏗ ᎨᏒᎢ.
ᎯᏌᏈᏃ ᎪᏛᎢᏛ ᎢᏥᎩᏒᎭ, ᎩᎬᏃ ᎦᏁᎲ ᎠᏕᎵᏙᎩᎯ ᎱᏅᎭ, ᎠᎴ ᎦᎶᎯᏍᏗᏱ ᎦᎸᎳᏗᏢ ᎠᏍᏆᎾᎸ ᎠᎴ ᎢᏧᎳ ᎢᏗᏢ ᏕᎦᏯᎸ ᏕᎯᏍᏚᏟᏔᏅᎭ ᎯᎠ ᎦᎬ ᎠᏕᎵᏙᎦᎯ ᎦᏁᎲᎢ; ᎥᏝ ᎠᎴ ᎩᎶ ᎤᏄᎪᎢᏍᏗ ᏱᎨᏎᏍᏗ ᎦᎶᎯᏍᏗᏱ ᎪᏢᏒ ᎦᏁᎸᎢ ᎬᏂ ᏑᎾᎴ ᏂᎦᎵᏍᏔᏅᎭ.
ᏱᎰᏩᏰᏃ ᏓᎦᎶᏏ ᏧᎩᎵᏲᎢᏍᏙᏗᏱ ᎢᏥᏈᏱ ᎠᏁᎯ; ᎠᎪᎲᏃ ᎩᎬ ᎤᏓᏅᎵᏰᎥ ᎦᎶᎯᏍᏗᏱ ᎦᎸᎳᏗᏢ ᎠᏍᏆᎾᎸᎢ, ᎠᎴ ᎢᏧᎳ ᎢᏗᏢ ᏕᎦᏯᎸᎢ, ᏱᎰᏩ ᏓᎧᏃᎯᏱ ᎾᏍᎩ ᎦᎶᎯᏍᏗᏱ, ᎠᎴ ᎥᏝ ᎤᎵᏍᎪᎸᏓᏁᏗ ᏱᎨᏎᏍᏗ ᏗᏛᏗᏍᎩ ᎤᏴᏍᏗᏱ ᏕᏥᏁᎸ ᎢᏥᎩᎵᏲᎢᏍᏙᏗᏱ.
ᎯᎠ ᎾᏍᎩ ᎤᎵᏁᏨᎯ ᎢᏥᏍᏆᏂᎪᏕᏍᏗ ᏗᏥᎧᎿᏩᏛᏍᏗ ᎨᏎᏍᏗ ᏂᎯ ᎠᎴ ᏗᏤᏥ ᎠᏂᏍᎦᏯ ᏂᎪᎯᎸᎢ.
ᎠᎴ ᎯᎠ ᎢᏳᎵᏍᏙᏗ ᎨᏎᏍᏗ, ᎿᏉ ᏫᏥᎷᏨᎭ ᎾᎿ ᎦᏙᎯ ᏱᎰᏩ ᎢᏥᏁᏗ ᏥᎩ, ᎾᏍᎩᏯ ᏄᏪᏒ ᎤᏚᎢᏍᏔᏅᎢ, ᎾᏍᎩ ᎯᎠ ᏗᎦᎸᏫᏍᏓᏁᏗ ᎢᏥᏍᏆᏂᎪᏙᏗ ᎨᏎᏍᏗ.
ᎠᎴ ᎯᎠ ᎢᏳᎵᏍᏙᏗ ᎨᏎᏍᏗ, ᎾᏍᎩ ᏗᏤᏥ ᎯᎠ ᏂᎨᏥᏪᏎᎸᎭᏂ; ᎦᏙ ᎢᏨᏙᏗ ᎯᎠ ᎾᏍᎩ ᏥᏕᏥᎸᏫᏍᏓᏁᎭ,
ᎯᎠ ᎢᏥᏪᏍᏗ ᎨᏎᏍᏗ, ᎯᎠ ᎾᏍᎩ ᏱᎰᏩ ᎤᏤᎵ ᎧᏃᎯᏰᎩ ᎠᎵᏍᎪᎸᏓᏁᏗ; ᎾᏍᎩ ᏥᏚᏃᎯᏰ ᏓᏂᏁᎸ ᎢᏏᎵ ᏧᏪᏥ ᎢᏥᏈᏱ, ᎾᎯᏳ ᏥᏚᎩᎵᏲᎢᏍᏔᏁ ᎢᏥᎩᏱ ᎠᏁᎯ ᎠᏴᏃ ᏙᏥᏁᎸ ᏥᏚᏍᏕᎸᎮᎢ.  ᏴᏫᏃ ᏚᎾᏗᏍᏚᏅᎩ, ᎠᎴ ᎤᎾᏓᏙᎵᏍᏔᏅᎩ.
ᎢᏏᎵᏃ ᏧᏪᏥ ᎤᎾᏓᏅᏒᎩ, ᎠᎴ ᏫᏄᎾᏛᏁᎸᎩ ᎾᏍᎩᏯ ᏱᎰᏩ ᏂᏚᏪᏎᎸ ᎼᏏ ᎠᎴ ᎡᎳᏂ, ᎾᏍᎩᏯ ᏄᎵᏍᏔᏅᎩ.
ᎯᎠᏃ ᏄᎵᏍᏔᏅᎩ, ᎾᏍᎩ ᎠᏰᎵ ᎠᎵᏰᎢᎵᏒ ᏒᏃᏱ, ᏱᎰᏩ ᏚᏩᏂᎸᎩ ᏂᎦᏛ ᎢᎬᏱ ᎠᏁᎯ ᎢᏥᏈᏱ ᎠᏁᎲᎢ, ᎠᎦᎴᏅᏔᏅᎩ ᎢᎬᏱ ᎡᎯ ᎤᏪᏥ ᏇᎵᏲ ᎾᏍᎩ ᎤᏪᏗᏱ ᎤᏬᎵ, ᎨᏥᏍᏆᏗᏍᏔᏅᎩ ᎠᏂᏴᎩ ᏗᏓᏍᏚᏗᏱ ᎨᏥᏴᏗ ᎢᎬᏱ ᎠᏁᎯ ᏧᏁᏥ; ᎠᎴ ᎦᎾᏝᎢ ᏧᏁᏥ ᎢᎬᏱ ᎠᏁᎯ.
ᏇᎵᏲᏃ ᎤᏗᏛᎲᎩ ᏒᏃᏱ, ᎤᏩᏒ ᎠᎴ ᏂᎦᏛ ᏧᏅᏏᏓᏍᏗ, ᎠᎴ ᏂᎦᏛ ᎢᏥᏈᏱ ᎠᏁᎯ; ᎠᎴ ᎤᏣᏘ ᏓᏂᏴᎬᎩ ᎢᏥᎩᏱ; ᎥᏝᎨᏃ ᎢᎸᎯᏢ ᏯᏓᏁᎴ ᎾᎿ ᎠᏏᏴᏫ ᎤᎱᏲᏒᎯ ᏂᎦᏅᎾ ᎨᏒᎢ.
ᎠᎴ ᏫᏚᏯᏅᎲᎩ ᎼᏏ ᎠᎴ ᎡᎳᏂ ᏒᏃᏱ, ᎯᎠᏃ ᏄᏪᏒᎩ, ᏗᏍᏓᎴᎲᎦ ᎢᏍᏓᏓᏅᎾ ᏗᏆᏤᎵ ᏴᏫ ᎠᏂ ᏄᎾᏅᎢ, ᏂᎯ ᎠᎴ ᎢᏏᎵ ᏧᏪᏥ; ᎠᎴ ᎢᏤᎾ ᎪᎱᏍᏗ ᏪᏣᏛᏂᏏ ᏱᎰᏩ, ᎾᏍᎩᏯ ᏂᏥᏪᏒᎢ.
ᎠᎴ ᏗᏣᏘᏄᎦ ᎠᏫ ᎠᎴ ᏩᎦ, ᎾᏍᎩᏯ ᏂᏥᏪᏒᎢ, ᎠᎴ ᎢᏤᎾ; ᎠᎴ ᎾᏍᏉ ᎣᏍᏛ ᏍᎩᏂᏁᏤᎸᎭ.
ᎢᏥᏈᏱᏃ ᎠᏁᎯ ᏓᎾᎵᏍᏓᏁᎲᎩ ᏴᏫ, ᎤᎾᏚᎵᏍᎬᎩ ᏧᏂᏄᎪᏫᏍᏗᏱ ᎤᎾᏤᎵᎪᎯ; ᎯᎠᏰᏃ ᎾᏂᏪᏍᎬᎩ, ᏗᎩᏲᎱᏒᎯᏉ ᏂᏗᎥᎢ.
ᏴᏫᏃ ᎤᎾᏑᎨᎲᎯ ᎠᏏᏉ ᎾᎪᏔᏅᎾ ᏧᎾᏑᎨᏗᏱ ᏥᏳᎯ ᎦᎸᎢ ᏧᎾᏄᏬᎩᎯ ᎦᏇᏅᏒᎯ ᏚᎾᏃᎭᏝᏅᎩ.
ᎢᏏᎵᏃ ᏧᏪᏥ ᏄᏪᏒ ᎼᏏ ᎾᏍᎩᏯ ᏄᎾᏛᏁᎸᎩ; ᎠᎴ ᏚᎾᏙᎸᎡᎴ ᎢᏥᏈᏱ ᎠᏁᎯ ᏧᏓᎴᏅᏛ ᎠᏕᎸ ᎤᏁᎬ, ᎠᎴ ᎠᏕᎸ ᏓᎶᏂᎨ ᏗᎪᏢᏔᏅᎯ, Ꭰ. ᏗᏄᏬ.
ᏱᎰᏩᏃ ᏚᏁᎸ ᏴᏫ ᎣᏛᏳ ᎬᏩᏂᏰᎸᏗᏱ ᎢᏥᏈᏱ ᎠᏁᎯ, ᎾᏍᎩ ᏕᎬᏩᎾᏙᎳᏍᏗᏍᎬᎩ, ᎠᎴ ᏚᏂᎾᏌᏅᎩ ᎢᏥᏈᏱ ᎠᏁᎯ.
ᎢᏏᎵᏃ ᏧᏪᏥ ᎤᎾᏂᎩᏒᎩ ᎴᎷᏏ ᏌᎪᏗᏃ ᏭᏂᎷᏨᎦ, ᏑᏓᎵᏧᏈ ᎢᏯᎦᏭᎵ ᎢᏴᏛ ᎢᏯᏂᏛ ᎠᏂᏍᎦᏯ ᎡᎳᏗ ᎠᏁᎯ, ᏗᏂᏲᎵ ᏂᏓᏁᏢᏛᎾ.
ᎠᎴ ᎤᏂᏏᏘ ᏧᎾᏓᎴᏅᏛ ᏴᏫ ᎾᏍᏉ ᎤᏁᎳᏛᏒᎩ; ᎠᎴ ᎠᏫ ᎠᎴ ᏩᎦ, ᏰᎵᎦᏯ ᎤᏂᏣᏘ ᎦᎾᏝᎢ.
ᏚᏂᏚᏅᎩᏃ ᎦᏚ ᏂᏓᎪᏔᏅᎾ ᎤᎾᏑᎨᎲᎯ ᎢᏒ ᎢᏥᏈ ᏅᏓᏳᏂᏴᏍᏔᏅᎯ, ᎥᏝᏰᏃ ᎠᎪᏔᏅᎯ ᏱᎨᏎᎢ; ᏓᎨᏥᏄᎪᏫᏄᎩᏰᏃ ᎢᏥᏈᏱ, ᎥᏝ ᎠᎴ ᎬᏩᎾᏗᎩᏯᏍᏗ ᏱᎨᏎᎢ, ᎠᎴ Ꮭ ᎤᎾᏓᏁᎳᏅᎯ ᏱᎨᏎ ᎤᎾᎵᏍᏓᏴᏗ.
ᎾᏍᎩᏃ ᎤᏁᏙᎸᎢ ᎢᏏᎵ ᏧᏪᏥ ᎢᏥᏈᏱ ᏅᎩᏧᏈ ᏦᎠᏍᎪᎯᏃ ᏄᏕᏘᏴᎲᎩ.
ᎯᎠᏃ ᏄᎵᏍᏔᏅᎩ, ᎾᏍᎩ ᏅᎩᏧᏈ ᏦᎠᏍᎪᎯᏃ ᏄᏕᏘᏴᎲ, ᎾᏍᎩ ᎾᎯᏳ ᎢᎦ ᎯᎠ ᏄᎵᏍᏔᏅᎩ, ᎾᏍᎩ ᏂᎦᏛ ᏚᎾᏓᏡᏩᏗᏒ (ᏚᎾᏓᏈᏩᏗᏒ?) ᏱᎰᏩ ᏧᏤᎵᎦ ᎤᏂᏄᎪᏦᏅᎩ ᎢᏥᏈᏱ.
ᎾᏍᎩ ᎩᎯᏳ ᏒᏃᏱ ᎤᏣᏘ ᎠᏍᏆᏂᎪᏓᏁᏗ ᏱᎰᏩ, ᎢᏥᏈᏱ ᎦᏙᎯ ᏙᏧᏘᎾᏫᏛᎲ ᎢᏳᏍᏗ; ᎯᎠ ᎾᏍᎩ ᏒᏃᏱ ᏱᎰᏩ ᎤᏂᏍᏆᏂᎪᏓᏁᏗ ᏂᎦᏛ ᎢᏏᎵ ᏧᏪᏥ ᎾᎾᏓᏁᏟᏴᏏᏒᎢ.
ᏱᎰᏩᏃ ᎯᎠ ᏂᏚᏪᏎᎸᎩ ᎼᏏ ᎠᎴ ᎡᎳᏂ, ᎯᎠ ᎾᏍᎩ ᏗᎧᎿᏩᏛᏍᏗ ᎧᏃᎯᏰᎩ ᏗᎵᏍᏓᏴᏗᏱ ᏱᎨᏎᏍᏗ;
ᎾᏂᎥᏍᎩᏂ ᏗᏥᏅᏏᏓᏍᏗ ᎠᏁᎸ ᏗᏥᏩᎯᏍᏔᏅᎯ, ᏗᏥᎱᏍᏕᏎᎸᎯ ᎨᏎᏍᏗ, ᎿᏉ ᎤᎵᏍᏓᏴᏗ ᎨᏎᏍᏗ.
ᎡᏙᎯ, ᎠᎴ ᎠᎦᎫᏴᎡᎯ ᎠᏥᏅᏏᏛ ᎥᏝ ᎬᏩᎾᎵᏍᏓᏴᏗ ᏱᎨᏍᏎᏗ.
ᏌᏉᏉ ᎠᏓᏁᎸ ᎠᎩᏍᏗ ᎨᏎᏍᏗ; ᎥᏝ ᎢᎦᏛ ᏅᏫᏯ ᏣᏄᎪᏫᏍᏗ ᏱᎨᏍᏎᏗ ᎠᏓᏁᎸᎢ; ᎥᏝ ᎠᎴ ᎤᎪᎳ ᎢᏥᏍᏆᎵᏎᏗ ᏱᎨᏎᏍᏗ.
ᎾᎦᏛᏃ ᏑᎾᏓᏡᎩ ᎨᏒ ᎢᏏᎵ ᎯᎠ ᎾᏍᎩ ᎤᏂᏍᏆᎾᎪᏙᏗ ᎨᏎᏍᏗ.
ᏅᏩᏓᎴᏃ ᏴᏫ ᏰᏙᎭ ᎢᏤᎲᎢ, ᎠᎴ ᏳᏚᎵ ᎧᏃᎯᏰᎩ ᏗᎵᏍᏓᏴᏗᏱ ᏱᎰᏩ ᎤᏍᏆᏂᎪᏓᏁᏗᏱ, ᏂᎦᏛ ᏧᏪᏥ ᎠᏂᏍᎦᏯ ᏗᎨᏥᎤᏍᏕᏎᏗ ᎨᏎᏍᏗ, ᎩᎳ ᎿᏉ ᎾᎥ ᎤᎷᎯᏍᏗ ᎠᎴ ᎤᏍᏆᏂᎪᏙᏗ ᎨᏎᏍᏗ; ᎠᎴ ᎾᎿᏉ ᎤᏕᏅᎯ ᎢᏳᏍᏗ ᎨᏎᏍᏗ; ᎩᎶᏃ ᎾᏥᎤᏍᏕᏎᎸᎾ ᎥᏝ ᎾᏍᎩ ᎬᏩᎩᏍᏗ ᏱᎨᏎᏍᏗ.
ᏌᏉᏉ ᏧᏂᎧᎿᏩᏛᏍᏗ ᎨᏎᏍᏗ ᎢᏣᏤᎵᎪᎯ ᎤᏕᏅᎯ, ᎾᏃ ᏅᏩᏓᎴ ᏴᏫ ᎢᏤᎲ ᎡᏙᎯ.
ᎾᏍᎩᏃ ᎯᎠ ᏄᎾᏛᏁᎸᎩ ᎾᎦᏛ ᎢᏏᎵ ᏧᏪᏥ; ᎾᏍᎩᏯ ᏱᎰᏩ ᏂᎯᏪᏎᎸ ᎼᏏ ᎠᎴ ᎡᎳᏂᏂ ᎾᏍᎩ ᏄᎾᏛᏁᎸᎩ.
ᎯᎠᏃ ᏄᎵᏍᏔᏅᎩ, ᎾᎯᏳᏉ ᎢᎦ, ᎾᏍᎩ ᏱᎰᏩ ᏚᏄᎪᏫᏒᎩ ᎢᏏᎵ ᏧᏪᏥ ᏚᎾᏓᏡᏩᏗᏒ ᎢᏥᏈᏱ ᎦᏙᎯ.
ᏱᎰᏩᏃ ᎤᏁᏤᎸᎩ ᎼᏏ, ᎯᎠ ᏄᏪᏒᎩ,
ᏗᏍᏆᏓᏓᎴᏓᏏ ᏂᎦᏛ ᎢᎬᏱ ᎠᏁᎯ ᏂᎦᏛ ᎢᎬᏱ ᎨᏥᎾᏄᎪᏫᏍᎩ ᏥᎩ ᎢᏏᎵ ᏧᏪᏥ ᏧᎾᏤᎵᎦ, ᏴᏫ ᎠᎴ ᎾᏍᏉ ᎦᎾᏝᎢ; ᎠᏆᏤᎵᎦ ᎾᏍᎩ.
ᎼᏏᏃ ᎯᎠ ᏂᏚᏪᏎᎸᎩ ᏴᏫ, ᎢᏣᏅᏓᏓ ᎪᎯ ᎢᎦ ᏥᎩ, ᎾᎯᏳ ᏗᏥᏄᎪᏨ ᎢᏥᎩᏱ, ᏗᎨᏥᎾᏝᎢ ᏙᏗᏂᏁᎸᎢ; ᎤᎵᏂᎩᏛᏰᏃ ᎨᏒ ᎤᏬᏰᏂ ᏱᎰᏩ ᎤᏩᏔᎾ ᏓᏥᏄᎪᏫᏒᎩ ᎾᎿᏂ; ᎥᏝ ᎠᎪᏔᏅᎯ ᎦᏚ ᎢᏥᎩᏍᏗ ᏱᎨᏎᏍᏗ.
ᎪᎯ ᎢᎦ ᏓᏥᏄᎪᎢ, ᏅᎩ ᎧᎸ ᎡᏈ.
ᎯᎠᏃ ᎾᏍᎩ ᏄᏍᏕᏍᏗ, ᎿᏉ ᏱᎰᏩ ᏫᏣᏘᏃᎸᎭ ᎠᏂᎨᎾᏂ ᎤᎾᏤᎵᎪᎯ, ᎠᎴ ᎠᏂᎯᏗ, ᎠᎴ ᎠᏂᎠᎼᎵ, ᎠᎴ ᎠᏂᎯᏫ, ᎠᎴ ᎠᏂᏥᏊᏏ ᎤᎾᏤᎵᎪᎯ, ᎾᏍᎩ ᏧᏎᎵᏔᏁ ᏥᏚᏚᎢᏍᏓᏁᎴ ᏗᏣᎦᏴᎵᎨ ᏂᎯ ᏣᏁᏗᏱ, ᎾᏍᎩ ᎾᎿ ᎦᏙᎯ ᎤᏅᏗ ᎠᎴ ᏩᏚᎵᏏ ᏥᏕᎦᎶᎴᎦ, ᎾᏍᎩ ᎾᎯᏳ ᎯᎠ ᏗᎦᎧᏫᏍᏓᏁᏗ ᏣᏍᏆᏂᎪᏙᏗ ᎨᏎᏍᏗ ᎪᎯ ᎧᎸᎢ.
ᎦᎵᏉᎩ ᏧᏒᎯᏛ ᏂᏓᎪᏔᏅᎾ ᎦᏚ ᏗᏣᎩᏍᏗ ᎨᏎᏍᏗ, ᎦᎵᏂᎩᏁᏃ ᎢᎦ ᏱᎰᏩ ᎡᏣᎵᏍᏓᏴᎾᏁᏗ ᎨᏎᏍᏗ.
ᎾᏓᎪᏔᏅᎾ ᎦᏚ ᎦᎵᏉᎩ ᎢᎦ ᏗᎩᏍᏗ ᎨᏎᏍᏗ; ᎨᏝ ᎠᎴ ᎡᏣᎪᏩᏛᎡᏗ ᏱᎨᏎᏍᏗ ᎠᎪᏙᏗ ᏣᏤᎵᎪᎯ ᏂᎬᎾᏛᎢ.
ᏤᏥᏃ ᎬᏂᎦᏒ ᎢᎯᏴᏁᏗ ᎨᏎᏍᏗ ᎾᎯᏳ ᎢᎦ, ᎯᎠ ᎢᏣᏪᏍᏗ ᎨᏎᏍᏗ, ᏅᏗᎦᎵᏍᏙᏗᎭ ᏱᎰᏩ ᎾᏆᏛᏁᎸ ᎾᎯᏳ ᎢᏥᏈᏱ ᏗᎩᏄᎪᏨ.
ᎠᎴ ᏗᏣᏁᎶᏙᏗ ᎨᏎᏍᏗ ᎦᏯᎴᏍᏗ ᏦᏰᏂ, ᎠᎴ ᏣᏅᏓᏗᏍᏙᏗ ᎦᏎᏍᏗ ᏘᎦᏙᎵ ᎠᏰᎵ ᎦᏯᎴᏍᏗ; ᎾᏍᎩ ᏱᎰᏩ ᎤᏤᎵ ᏗᎧᎿᏩᏛᏍᏗ ᏣᏍᏆᏂᎪᏙᏗᏱ ᎯᎰᎵ; ᎤᎵᏂᎩᏛᏰᏃ ᎤᏬᏰᏂ ᎤᏩᏔᏅᎩ ᏱᎰᏩ ᏓᏣᏄᎪᏫᏒᎩ ᎢᏥᏈᏱ.
ᎯᎠᏃ ᎾᏍᎩ ᏗᎧᎿᏩᏛᏍᏗ ᏗᎵᏍᏓᏴᏗᏱ ᎠᏍᏆᎸᎮᎬ ᏣᏍᏆᏂᎪᏙᏗ ᎨᏎᏍᏗ ᏂᏓᏕᏘᏴᎯᏒᎢ.
ᎯᎠᏃ ᎾᏍᎩ ᏄᏍᏕᏍᏗ, ᎾᏍᎩ ᎾᎯᏳ ᏱᎰᏩ ᎠᏂᎨᎾᏂ ᎤᏕᏤᎵᎪᎯ ᏫᏣᏘᏃᎸᎭ ᎾᏍᎩᏯ ᏂᏣᏪᏎᎵ ᏂᎯ ᎠᎴ ᏂᏚᏪᏎᎸ ᏗᏣᎦᏴᎵᎨᎢ ᎠᏎᎵᏛᏍᎬᎢ, ᎠᎴ ᏣᏁᎸᎭ,
ᎾᎠᎩ ᏤᏥᎧᏁᏗ ᎨᏎᏍᏗ ᏱᎰᏩ ᏂᎦᏛ ᎢᎬᏱ ᎨᏥᎾᏄᎪᏫᏍᎩ ᏥᎩ, ᎠᎴ ᎾᏂᎥ ᎢᎬᏱ ᎠᏁᎯ ᎦᎾᏝᎢ ᏣᎧᎲ ᎨᏥᎾᏄᎪᏫᏒᎯ; ᎠᏂᏨᏯ ᏱᎰᏩ ᏧᏤᎵ ᎨᏎᏍᏗ.
ᏗᎦᎵᎠᏅᎯᏛᏃ ᏐᏈᎵ ᎢᎬᏱ ᎡᎯ ᎤᏪᏥ ᎯᏯᎫᏴᏗᏉ ᎨᏎᏍᏗ ᎤᏃᏕᎾ ᎠᏫ ᎯᏯᎫᏴᏙᏗ ᎦᏎᏍᏗ; ᎢᏳᏃ ᏂᏯᎫᏴᎲᎾ ᎢᎨᏎᏍᏗ ᎯᏍᏆᎵᏎᏗᏉ ᎨᏎᏍᏗ ᎠᏴᏤᏂ; ᎠᎴ ᎾᏂᎥ ᎢᎬᏱ ᎠᏁᎯ ᏴᏫ ᏗᏤᏥ ᏕᏤᎲᎢ, ᎩᏯᎫᏴᏗ ᎨᏎᏍᏗ.
ᎯᎠᏃ ᎾᏍᎩ ᏄᏍᏕᏍᏗ, ᎢᏳᏃ ᏤᏥ ᎢᎸᎯᏳ ᎢᏣᏛᏛᎲᏍᎨᏍᏗ ᎯᎠ ᏂᎦᏪᏍᎨᏍᏗ, ᎦᏙ ᎯᎠ? ᎯᎠ ᎢᎯᏪᏎᏗ ᎨᏎᏍᏗ, ᏱᎰᏩ ᎤᎵᏂᎩᏗᏳ ᎨᏒ ᎤᏬᏰᏂ ᎤᏩᏔᏅᎩ ᏓᏲᎩᏄᎪᏫᏒᎩ ᎢᏥᏈᏱ, ᏗᎨᏥᎾᏝᎢ ᏙᏗᏂᏁᎸᎢ;
ᎠᎴ ᎯᎠ ᏄᎵᏍᏔᏅᎩ, ᎾᎯᏳ ᏇᎵᏲ ᎦᏂᎳ ᎤᏬᎯᏳᎾ ᏦᎩᏲᎯᏍᏗᏱ, ᏱᎰᏩ ᏚᎸᎩ ᏂᎦᏛ ᎢᎬᏱ ᎠᏁᎯ ᎢᏥᏈᏱ ᎠᏁᎲᎢ, ᎾᏍᏉ ᏴᏫ ᏧᏁᏥ ᎢᎬᏱ ᎠᏁᎯ, ᎠᎴ ᎦᎾᏝᎢ ᏧᏁᏥ ᎢᎬᏱ ᎠᏁᎯ; ᎾᏍᎩᏃ ᎢᏳᏍᏗ ᎠᏴ ᏕᏥᏯᎵᏍᎪᎸᏓᏁᎰ ᏱᎰᏩ ᏂᎦᏛ ᎢᎬᏱ ᎨᏥᎾᎠᏄᎪᏫᏒᎯ ᎠᏂᏨᏯ ᏱᎩ; ᎢᎬᏱᏍᎩᏂ ᎠᏁᎯ ᏗᏇᏥ ᏂᎦᏛ ᏕᎦᎫᏱᏍᎪᎢ.
ᎠᎴ ᎾᏍᎩ ᏗᏣᏁᎶᏙᏗ ᎨᏎᏍᏗ ᏦᏰᏂ ᎦᏯᎴᏍᏗ, ᎠᎴ ᏗᎦᏙᎵ ᎠᏰᎵ ᎦᏯᎸᏗ ᎨᏎᏍᏗ; ᎤᎵᏂᎩᏗᏳᏰᏃ ᎨᏒ ᎤᏬᏰᏂ ᏱᎰᏩ ᎤᏩᏔᏅᎩ ᏓᏲᎩᏄᎪᏫᏒᎩ ᎢᏥᏈᏱ.
ᎯᎠᏃ ᏄᎵᏍᏔᎩ, ᎾᎯᏳ ᏇᎵᏲ ᏚᏲᏒ ᏴᏫ, ᎾᏍᎩ ᎤᏁᎳᏅᎯ ᎥᏝ ᎠᏂᏈᎵᏍᏗ ᎤᎾᏤᎵᎪᎯ ᎦᏙᎯ ᏫᎦᏅᏅ ᏱᏫᏚᏘᏅᏍᏔᏁᎢ, ᎾᎥᏂᏳᏍᎩᏂ ᎨᏒ ᎾᏍᎩ; ᎤᏁᎳᏅᎯᏰᏃ ᎯᎠ ᏄᏪᏒᎩ, ᏴᏫᏰᏃ ᏱᏓᏂᏁᏟᏴᎾ ᎢᏥᏈ ᏱᏩᏂᎶᎯ.
ᎤᏁᎳᏅᎯᏍᎩᏂ ᏚᏪᏕᏯᏍᏔᏅᎩ ᏴᏫ ᎢᎾᎨ ᏫᎦᎶᎯᏍᏗᏱ ᎾᏍᎩ ᎠᎹ-ᎩᎦᎨᏍᏛᏱ ᎾᎥᎢ. ᎠᎴ ᎢᏏᎵ ᏧᏪᏥ ᎭᏂᏄᎪᏨᎩ ᎢᏥᏈᏱ ᏧᎾᎵᏍᎦᏍᏙᏗ ᏗᏂᏁᎯ.
ᎼᏏᏃ ᏦᏩ ᏧᎪᎳ ᏚᏪᏅᏒᎩ; ᎤᎵᏂᎩᏛᏰᏃ ᏧᏎᎵᏙᏔᏅᎯ ᎨᏒᎩ ᎢᏏᎵ ᏧᏪᏥ, ᎯᎠ ᎢᏳᏪᏛ ᎨᏒᎩ, ᎤᏁᎳᏅᎯ ᎠᏎ ᏗᏥᏩᏛᎯᎵ; ᎠᎴ ᎠᏎ ᏗᏥᏅᏍᏗ ᎨᏎᏍᏗ ᏗᎩᎪᎳ ᎠᏂ ᎢᏣᏓᏅᏒᎭ.
ᏌᎪᏗᏃ ᎤᎾᏅᎩᏒᎦ, ᎢᏓᎷᏃ ᎤᎾᏅᏅᎦ ᎢᎾᎨ ᎠᏍᏛᎢ.
ᏱᎰᏩᏃ ᎢᎬᏱ ᎠᎢᏒᎩ ᎠᎾᎢᏒ ᎢᎦ ᎾᎿ ᎤᏓᏡᎬ ᎤᎶᎩᎸᎢ, ᏧᏘᏅᏍᏗᏱ ᎾᎿ ᏫᎦᎶᎯᏍᏗᏱ; ᎤᏒᏃ ᎤᏓᏡᎬ ᎠᏥᎸ ᎠᎢᏒᎩ ᎾᏍᎩ ᎢᎦ-ᏧᏘᏍᏓᏁᏗᏱ; ᎾᏍᎩ ᎤᏁᏅᏍᏗᏱ ᎢᎦ ᎠᎴ ᏒᏃᏱ.
ᎥᏝ ᎠᎴ ᏱᏚᎩᎡᎴ ᎤᏓᏡᎬ ᎤᎶᎩᎸ ᎢᎦ, ᎠᎴ ᎤᏓᏡᎬ ᎠᏥᎸ ᏒᏃᏱ ᎢᎬᏱ ᏕᎡᏅᎡᎲ ᏴᏫ.
ᏱᎰᏩᏃ ᎤᏁᏤᎸᎩ ᎼᏏ ᎯᎠ ᏄᏪᏒᎩ,
ᏘᏁᏥ ᎢᏏᎵ ᏧᏪᏥ, ᎾᏍᎩ ᎤᎾᎪᎸᏍᏗᏱ ᎠᎴ ᏭᎾᏅᏘᏱ ᏆᎮᎭᎶᏛ ᎢᎬᏱᏗᏢ, ᎠᏰᎵ ᎻᎦᏙᎳ ᎠᎴ ᎠᎺᏉᎯ, ᏇᎵᏥᏉᏂ ᏧᏳᎪᏗ; ᎾᎿ ᎢᎬᏱᏗᏢ ᎢᏣᏅᏗ ᎨᏎᏍᏗ ᎠᎺᏉᎯ ᎾᎥᎢ.
ᏇᎵᏲᏃ ᎯᎠ ᏅᏓᎦᏪᏏ ᎢᏏᎵ ᏧᏪᏥ ᏕᎧᏃᎮᏍᎬᎢ, ᎤᏄᏓᎸᏨ ᎦᏙᎯ, ᎢᎾᎨ ᎨᏒ ᎤᎾᎵᏍᏚᏔᏅ.
ᎠᎴ ᏓᏥᏍᏓᏱᏕᎵ ᏇᎵᏲ ᎤᎾᏫ, ᎠᎴ ᏙᏛᏍᏓᏩᏕᏏ; ᎠᎴ ᎥᎩᎸᏆᏙᏗ ᎨᏎᏍᏗ, ᏇᎵᏲ ᎠᎴ ᏧᏤᎵ ᏑᎾᏓᏡᎩ ᏄᎾᎵᏍᏓᏁᎸ ᎢᏳᏍᏗ; ᎠᎴ ᎢᏥᏈᏱ ᎠᏁᎯ ᏛᎾᏙᎴᎰᏏ ᎠᏴ ᏱᎰᏩ ᎨᏒᎢ.  ᎾᏍᎩᏃ ᏄᎾᏛᏁᎸᎩ.
ᎠᏥᏃᏁᎸᎩᏃ ᎢᏥᏈᏱ ᎡᎯ ᎤᎬᏫᏳᎯ, ᏴᏫ ᎤᎾᎵᏒᎢ; ᏇᎵᏲᏃ ᎤᎾᏫ ᎠᎴ ᏧᏅᏏᏓᏍᏗ ᏧᏂᎾᏫ ᏚᏂᎦᏔᎲᏒᎩ, ᏚᎾᏡᏔᏅᎩ ᏴᏫ, ᎠᎴ ᎯᎠ ᏄᏪᏒᎩ, ᎦᏙᏃ ᎯᎠ ᎾᏍᎩ ᏅᏓᏛᎦ, ᏙᎨᏘᏲᎯ ᎢᏏᎵ, ᎠᏴ ᎪᎱᏍᏗ ᎨᎦᏛᏁᎲᎢ.
ᎤᏛᏅᎢᏍᏔᏅᎩᏃ ᎤᏦᏗ ᏓᏆᎴᎷ, ᎠᎴ ᏚᏘᏅᏒᎩ ᏧᏤᎵ ᏴᏫ.
ᏑᏓᎵᏧᏈᏃ ᏗᏑᏰᏛ ᏗᏦᏗ ᏓᏆᎴᎷ ᏚᏴᏒᎩ, ᎠᎴ ᏂᎦᏛ ᏗᏦᏗ ᏓᏆᎴᎷ ᎢᏥᏈᏱ ᏚᏂᎲᎢ, ᎠᎴ ᏌᏉ ᏓᏆᎴᎷ ᎠᏂᏯᏫᏍᎩ ᎤᎾᏣᎢᎭ ᏚᏘᏅᏒᎩ.
ᏱᎰᏩᏃ ᎤᏍᏓᏱᏕᎸᎩ ᎤᎾᏫ ᏇᎵᏲ ᎢᏥᏈᏱ ᎡᎯ ᎤᎬᏫᏳᎯ, ᎠᎴ ᏚᎨᎲᏒᎩ ᎢᏏᎵ ᏧᏪᏥ; ᎢᏏᎵᏃ ᏧᏪᏥ ᎤᏂᏄᎪᏨᎩ ᏧᏃᏰᏂ ᏚᏂᏌᎳᏛᎩ.
ᎢᏥᏈᏱᏃ ᎠᏁᎯ ᎠᎴ ᏂᎦᏛ ᏐᏈᎵ ᎠᎴ ᏗᏦᏗ ᏓᏆᎴᎷ ᏇᎵᏲ ᏧᏤᎵᎦ, ᎠᎴ ᏧᏤᎵ ᏧᎾᎩᎸᏗ, ᎠᎴ ᏑᎾᏓᏡᎩ ᏓᎿᏩ ᎠᏁᎩ ᏧᏤᎵᎦ ᏚᏂᎨᎲᏒᎩ, ᎠᎴ ᏫᏚᎾᏢᏔᎲᎩ ᏩᏂᏅ ᎠᎺᏉᎯ ᎾᎥᎢ, ᏆᎮᎭᎶᏛ ᎤᎶᏗᏢᎢ, ᏇᎵᏥᏉᏂ ᏧᏳᎪᏗ.
ᏫᎵᏲᏃ ᎾᎥ ᏭᎷᏨ, ᎢᏏᎵ ᏧᏪᏥ ᏫᏚᎾᎧᎿᏅᎩ, ᎠᎴ ᎬᏂᏳ ᎢᏥᏈᏱ ᎠᏁᎯ ᏓᎬᏩᏂᏍᏓᏩᏗᏒᎩ; ᎠᎴ ᎤᏣᏘ ᎤᏂᏍᎦᎸᎩ; ᎢᏛᎵᏃ ᏧᏪᏥ ᏚᎾᏠᏱᎸᎩ ᏱᎰᏩ ᎤᎾᏓᏙᎵᏍᏓᏁᎸᎩ.
ᎯᎠᏃ ᏄᏂᏪᏎᎸᎩ ᎼᏏ, ᎢᏥᏈᏱ ᏂᏗᎪᏢᏒᎾ ᎨᏒ ᎢᏳᏍᏗ ᏗᏓᏂᏐᏗᏱ, ᏙᏓᏍᎩᏯᏘᏁᏅ ᏦᎩᏲᎱᎯᏍᏗᏱ ᎢᎾᎨᎢ?  ᎦᏙᏃ ᎾᏍᎩ ᏂᏍᎩᏴᏁᎸ ᏙᏓᏍᎩᏯᏘᏁᏅ ᎢᏥᏈᏱ?
ᏝᏍᎪ ᎾᏍᎩ ᎯᎠ ᏱᏂᏨᏪᏎᎴ ᎢᏥᏈᏱ; ᎣᎦᏁᎳᎩ, ᎢᏥᏈᏱ ᎠᏁᎯ ᎪᎱᏍᏗ ᏦᏣᏛᏁᎯ ᎨᏎᏍᏗ? ᎤᏟᏰᏃ ᏱᎰᏩ ᎢᏥᏈᏱ ᎠᏁᎯ ᎪᎱᏍᏗ ᏦᏣᏛᏁᎯ ᏱᎨᏎᎢ, ᎠᏃ ᎢᎾᎨ ᏦᎩᏲᎱᎯᏍᏗᏱ.
ᎼᏏᏃ ᎯᎠ ᏂᏚᏪᏎᎸᎩ ᏴᏫ, ᏞᏍᏗ ᏱᏥᏍᎦᎢᎮᏍᏗ, ᎢᏣᎴᎾᏫᏍᏗ, ᎠᎴ ᎢᏥᎪᏩᏛ ᏱᎰᏩ ᎤᏓᏍᏕᎸᏗ ᎨᏒᎢ, ᎾᏍᎩ ᎪᎯ ᎢᎦ ᏨᏓᏨᎾᏄᎪᏫᏎᎵ; ᎢᏥᏈᏱᏰᏃ ᎠᏁᎯ ᎪᎯ ᎢᎦ ᏥᏕᏥᎪᏩᏛ, ᎥᏝ ᏘᎵᏁ ᎢᎸᎯᏳ ᏱᏙᎨᏥᎪᏩᏛ;
ᏱᎰᏩ ᏙᏓᏣᎴᎵ, ᏂᎯᏃ ᏙᏉ ᏂᏣᏛᏁᏍᏗ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎦᏙᏃ ᎠᏴ ᎢᏍᏆᎵᏍᏓᏁᎭ? ᏘᏁᏥ ᎢᏏᎵ ᏧᏪᏥ ᎤᎾᏂᎩᏍᏗᏱ?
ᏂᎪᏍᎩᏂ ᎯᏌᎳᏛᎩ ᏣᏙᎳᏅᏍᏗ ᎠᎴ ᎭᏎᎵᏛᎦ ᏦᏰᏂ ᎠᎺᏉᎯ ᎦᎸᎳᏗᏢ ᏧᏳᎪᏗ, ᎠᎴ ᏔᎵ ᏂᏓ; ᎢᏏᎵᏃ ᏧᏪᏥ ᎤᎧᏲᏛᎯ ᎦᏙᎯ ᏮᏛᏂᎶᏏ ᎠᏰᎵ ᎠᎺᏉᎯ.
ᎠᏴᏃ, ᎬᏂᏳᏉ, ᎠᏴ ᏙᏓᎦᏥᏍᏓᏱᏕᎵ ᏧᏂᎾᏫ ᎢᏥᏈᏱ ᎠᏁᎯ, ᎠᎴ ᏙᏛᏂᏍᏓᏩᏕᏏ; ᎠᎴ ᎥᎩᎸᏉᏙᏗ ᎨᏎᏍᏗ ᏇᎵᏲ ᏄᎵᏍᏓᏁᎸ ᎢᏳᏍᏗ, ᎠᎴ ᏂᎦᏛ ᏑᎾᏓᏡᎩ ᏓᎿᏩ ᎠᏁᎩ ᏧᏤᎵ ᏄᎾᎵᏍᏓᏁᎸ ᎢᏳᏍᏗ, ᎠᎴ ᏗᏦᏗ ᏓᏆᎴᎷ ᏧᏤᎵ, ᎠᎴ ᏧᏤᎵ ᏧᎾᎩᎸᏗ ᏄᎾᎵᏍᏓᏁᎸ ᎢᏳᏍᏗ.
ᎢᏥᏈᏱᏃ ᎠᏁᎯ ᏛᎾᏙᎴᎰᏏ ᎠᏴ ᏱᎰᏩ ᎦᏒᎢ, ᎾᎯᏳ ᎥᎩᎸᏉᏔᏅ ᏇᎵᏲ ᏄᎵᏍᏓᏁᎸ ᎢᏳᏍᏗ, ᏂᏚᎵᏍᏓᏁᎸᏃ ᏗᏦᏗ ᏓᏆᎴᎷ ᏧᏤᎵᎦ, ᎠᎴ ᏧᏤᎵ ᏧᎾᎩᎸᏗ.
ᏗᎧᎿᏩᏗᏙᎯᏃ ᎤᏁᎳᏅᎯ ᎤᏤᎵᎦ, ᎾᏍᎩ ᎢᎬᏱ ᎠᎢᏒᎩ ᎢᏏᎵ ᎤᎾᏓᏡᎬᎢ, ᎤᏓᏅᏒᎩ ᎠᎴ ᎣᏂᏗᏢ ᎠᎾᎢᏒ ᎤᏪᏅᏒᎩ; ᎤᎶᎩᎸᏃ ᎤᏓᏡᎬ ᎤᏓᏅᏒᎩ ᎢᎬᏱᏗᏢ ᏄᏛᎿᏕᎬ, ᎠᎴ ᎣᏂᏗᏢ ᏄᎾᏛᏅ ᎤᎴᏅᎩ.
ᎠᎴ ᎠᏰᎵ ᎤᎷᏨᎩ ᎠᏂᏅ ᎢᏥᏈᏱ ᎠᏁᎯ ᎠᎴ ᎢᏏᎵ ᎠᏂᏅᎢ; ᎠᎴ ᎤᎵᏏᎩ ᎤᎶᎩᎸᎩ [ᎢᏥᏏᏱ ᎠᏁᎯ ᎠᏂᏅ ᎢᏗᏢ,] ᎠᎴ [ᎢᏏᎵ ᎠᏂᏅ ᎢᏗᏢ] ᎢᎦ ᎤᏘᏍᏛᎩ ᏒᏃᏱ; ᎾᏍᎩ ᎢᏳᏍᏗ ᎨᏝ ᎾᎥ ᏱᏚᏮᏓᎷᏤᎴ ᎤᎵᏨᏓᏆᏛ.
ᎼᏏᏃ ᎤᏎᎵᏔᏅᎩ ᎠᎺᏉᎯ ᎦᎸᎳᏗᏢ; ᏱᎰᏩᏃ ᏄᏩᏂᏌᏅᎩ ᎠᎺᏉᎯ ᎤᏓᏅᏒᎩ ᎠᏍᏓᏯ ᏗᎧᎸᎬ ᎢᏗᏢ ᏧᏃᎸᏛ ᎤᎵᏨᏓᏆᏛ ᎢᏳᏍᏗ, ᎠᎴ ᎤᎧᏲᏛᎯ ᏄᏩᏁᎸ ᎠᎺᏉᎯ, ᎠᎴ ᏔᎵ ᏄᏓᏛᎩ ᎠᎹ.
ᎢᏏᎵᏃ ᏧᏪᏥ ᎠᎺᏉᎯ ᎠᏰᎵ ᏭᏂᏢᏨᎩ ᎤᎧᏲᏛᎯ; ᎠᎴ ᎠᎹ ᏣᏐᏯᏍᏙ ᎢᏳᏍᏗ ᎨᏒᎩ ᎠᎦᏘᏏᏗᏢ, ᎠᎴ ᎠᎦᏍᎦᏂᏗᏢ ᎠᎾᎢᏒᎢ.
ᎢᏥᏈᏱᏃ ᎠᏁᎯ ᎬᏩᏂᎨᎲᏒᎦ, ᎠᎴ ᎬᏩᏂᏍᏗᏩᏛᏒᎩ ᎠᎺᏉᎯ ᎠᏰᎵ ᎢᏴᏛ, ᎾᏍᎩ ᏂᎦᏛ ᏇᎵᏲ ᏧᏤᎵ ᏍᏈᎵ, ᏧᏤᎵ ᏗᏦᏗ ᏓᏆᎴᎷ, ᎠᎴ ᏧᏤᎵ ᏧᎾᎩᎸᏗ.
ᎠᎴ ᎯᎠ ᏄᎵᏍᏔᏅᎩ, ᎾᏍᎩ ᏑᎾᎴ ᎠᏯᎳᏍᏗᏱ ᎨᏒ ᏱᎰᏩ ᏙᏓᏳᎧᎿᏅᎩ ᏑᎾᏓᏡᎩ ᎢᏥᎩᏱ ᎠᏁᎯ ᎤᎾᏓᏡᎬ ᎠᏥᎸ ᎠᎴ ᎤᎶᎩᎸ ᎠᏰᎵ, ᎠᎴ ᏚᏕᏯᏙᏔᏅᎩ ᏑᎾᏓᏡᎩ ᎢᏥᏈᏱ ᎠᏁᎯ.
ᎠᎴ ᏚᏪᏆᏓᎡᎸᎩ ᏕᎦᏆᏛ ᏧᎾᏦᏗ ᏗᏆᎴᎷ, ᎾᏍᎩ ᎢᏳᏍᏗ ᎦᏂᎵᏳ ᏓᏂᏱᏒᎩ; ᎾᏍᎩ ᎢᏳᏍᏗ ᎢᏥᏈᏱ ᎠᏁᎯ ᎯᎠ ᏄᏂᏪᏒᎩ, ᎨᏓᎵᏏ ᎢᏏᎵ; ᏱᎰᏩᏰᏃ ᏓᏍᏕᎵᎭ ᎠᎾᎵᎲᎢ, ᎢᏥᏈᏱ ᎠᏁᎯ ᏓᏡᏗᎭ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎭᏎᎵᏛᎩ ᏦᏰᏂ ᎠᎺᏉᎯ ᎦᎸᎳᏗᏢ, ᎾᏍᎩ ᎠᎹ ᏔᎵᏁ ᎥᎤᏪᏅᏍᏗᏱ ᎢᏥᏈᏱ ᎠᏁᎯ ᎤᏄᏢᏗᏱ, ᏧᏭᏢᏗᏱ ᏧᎾᏦᏗ ᏗᏆᎴᎷ, ᎠᎴ ᏧᎾᏤᎵ ᏧᎾᎩᎸᏗ.
ᎼᏏᏃ ᎤᏎᎵᏔᏅᎩ ᎤᏬᏰᏂ ᎠᎺᏉᎯ ᎦᎸᎳᏗᏢ, ᎠᎺᏉᎯᏃ ᎤᎵᏂᎬᎬ ᎬᏗ ᏗᎤᏨᏒᎩ ᏑᎾᎴ ᏄᎵᏍᏔᏅ; ᎢᏥᏈᏱᏃ ᎠᏁᎯ ᎾᎿ ᎢᏗᏢ ᎤᎾᎵᏍᏔᏅᎩ; ᏱᎰᏩᏃ ᏚᏓᎢᏅᏔᏅᎩ ᎢᏥᏈᏱ ᎠᏁᎯ ᎠᎺᏉᎯ ᎠᏰᎵ.
ᎠᎹᏃ ᏛᎤᏨᏒᎩ, ᎠᎴ ᏚᏃᏢᏅᎩ ᎾᎿ ᎠᎺᏉᎯ ᏗᏦᏗ ᏓᏆᎴᎷ, ᎠᎴ ᏧᎾᎩᎸᏗ, ᎠᎴ ᎾᎦᏛ ᏑᎾᏗᏡᎩ ᏇᎵᏲ ᏧᏤᎵᎦ ᎾᏍᎩ [ᎢᏏᎵ] ᎬᏩᏂᏍᏓᏩᏙᎸᎯ; ᎥᏝᏃ ᏌᏉ ᎤᏅ ᏳᎵᏃᎯᏰᎢ.
ᎢᏏᎵᏍᎩᏂ ᏧᏪᏥ ᎤᎧᏲᏛᎯ ᎠᎾᎢᏒᎩ ᎠᎺᏉᎯ ᎠᏰᎵ; ᎠᎹᏃ ᏣᏐᏲ ᎢᏳᏍᏗ ᎨᏒᎩ ᎠᎦᏘᏏᏗᏢ ᎠᎴ ᎠᎦᏍᎦᏂᏗᏢ ᎠᎾᎢᏒᎢ.
ᎾᏍᎩᏃ ᏱᎰᏩ ᏚᏍᏕᎸᎲᎩ ᎢᏏᎵ, ᏚᏭᏓᎴᏒᎩ, ᎢᏥᏈᏱ ᎠᏁᎯ ᏕᎬᏩᏂᏂᏴᏒ ᎾᎯᏳ ᎢᎦ; ᎢᏏᎵᏃ ᏚᏂᎪᎲᎩ ᎢᏥᏈᏱ ᎠᏁᎯ ᏧᏂᏲᎱᏒᎯ ᎠᎺᏉᎯ ᎤᎶᏗ.
ᎠᎴ ᎢᏏᎵ ᎤᏂᎪᎲᎩ ᎾᏍᎩ ᎤᏍᏆᏂᎪᏗ ᏱᎰᏩ ᏚᎸᏫᏍᏓᏁᎸᎢ, ᎾᏍᎩ ᏂᏚᏩᏁᎸ ᎢᏥᏈᏱ ᎠᏁᎯ; ᏴᏫᏃ ᎤᏂᎾᏰᏒᎩ ᏱᎰᏩ, ᎠᎴ ᎤᏃᎯᏳᏅᎩ ᏱᎰᏩ ᎠᎴ ᎤᎾᏏᏓᏍᏗ ᎼᏏ.
ᎿᏉᏃ ᎼᏏ ᎠᎴ ᎢᏏᎵ ᏧᏪᏥ ᏚᏂᏃᎩᏍᏔᏅᎩ ᏱᎰᏩ ᎯᎠ ᎾᏍᎩ ᏗᎧᏃᎩᏍᏗ, ᎠᎴ ᎤᏂᏁᏨᎩ ᎯᎠ ᏄᏂᏪᏒᎩ; ᏱᎰᏩ ᏙᏓᏥᏃᎩᏍᏔᏂ ᎤᏣᏘᏰᏃ ᎦᎵᏉᏗᏳ ᏂᎦᎵᏍᏓ ᎾᏍᎩ; ᏐᏈᎵ ᎠᎴ ᎤᎩᎸᏗ ᎠᎺᏉᎯ ᏫᏚᏓᎢᏅ.
ᏱᎰᏩ ᎠᏆᏤᎵ ᎠᏆᎵᏂᎪᎯᏍᏗᏍᎩ ᎠᎴ ᎠᏆᏤᎵ ᏗᎧᏃᎩᏛ, ᎠᎴ ᎠᏆᏤᎵ ᎠᎩᏍᏕᎵᏍᎩ ᏂᎦᎵᏍᏓ; ᎠᏆᏤᎵ ᎠᏆᏁᎳᏅᎯ, ᎠᎴ ᏓᏥᎸᏉᏔᏂ; ᎡᏙᏓ ᎤᏤᎵ ᎤᏁᎳᏅᎯ, ᎾᏍᎩᏃ ᎠᏴ ᏓᏥᏌᎳᏓᏂ.
ᏱᎰᏩ, ᎠᏍᎦᏯ ᏓᎿᏩ ᎤᎩᏌᏛ; ᏱᎰᏩ ᏕᏅᏙᎥ.
ᏇᎵᏲ ᏧᏤᎵ ᏗᏦᏗ ᏓᏆᎴᎷ ᎠᎴ ᏑᎾᏓᏡᎩ ᏧᏤᎵ ᎠᎺᏉᎯ ᏕᎤᏓᎢᏅ; ᎠᎴ ᏧᏤᎵ ᎨᎦᏑᏰᏛ ᎠᎾᏯᏫᏍᎩ ᏓᏆᎴᎷᎯ ᎠᎾᎶᎥᏍᎩ ᏚᏂᎬᏨ ᎠᎺᏉᎯ ᎩᎦᎨᏍᏛᏱ.
ᎠᏍᏛᎩ ᎨᏒ ᎤᏄᏢᏅᎩ; ᎤᏂᏃᎬᏨᎩ ᎭᏫᏂ ᎢᏴᏛ ᏅᏯ ᎾᏍᎩᏯᎢ.
ᎯᎦᏘᏏ ᏦᏰᏂ ᏱᎰᏩ, ᎦᎸᏉᏗᏳ ᏄᎵᏍᏔᏅ ᎤᎵᏂᎩᏗᏳ ᎨᏒ ᎢᏳᏍᏗ; ᎯᎦᏔᏏ ᏦᏰᏂ ᏱᎰᏩ, ᏕᎤᎸᏗᏂᏍᏔᏅ ᎠᏂᎦᏍᎩ.
ᎠᎴ ᎤᏣᏘ ᎡᏣᎸᏉᏗᏳ ᎨᏒ ᏨᏔᏅ ᎩᏛᏔᏅ ᎾᏍᎩ ᏗᎨᏣᎦᏘᎸᏛ; ᏓᏣᏓᏅᏒᎩ ᏣᏔᎳᏬᎯᏍᏗ ᎨᏒᎢ, ᎾᏍᎩ ᎤᎾᎪᎲᏍᏓ ᎾᏍᎩᏯ ᎠᏍᎫᏕᏒ ᏚᏂᏡᎾᎥᎢ.
ᎠᎴ ᏙᏴᏐᎵ ᏣᏦᏔᏍᏔᏅ ᎠᎹ ᎤᏓᏟᏌᏅᎩ; ᎠᎹ ᏧᏳᎪᏗ ᎤᎴᏅᎩ ᏥᎦᏡᎪ ᎢᏳᏍᏗ, ᎠᎴ ᎠᏍᏛᎩ ᎨᏒ ᎤᏍᏓᏲᏒ ᎠᎺᏉᎯ ᎠᏰᎵ.
ᎠᎦᏍᎩ ᎯᎠ ᏒᏪᏒᎩ, ᏓᎦᏥᎨᎮᏏ, ᏓᎦᏥᏯᏢᏔᎯ, ᏓᎦᏯᏙᎵ ᎠᏆᏓᏬᏅᏛ; ᏒᏍᏛ ᎠᏆᏚᎵᏍᎬ ᏛᎩᏛᏓᏁᎵ ᏂᎦᏥᏴᏁᎸᎢ; ᎠᏰᎳᏍᏗ ᎦᏅᎯᏛ ᎠᏆᏤᎵ ᏓᎦᎸᎢ, ᎠᏉᏰᏂ ᏓᏳᏂᏛᏔᏂ.
ᏣᏤᎵ ᎤᏃᎴ ᏣᏦᏔᏍᏔᏅᎩ, ᎠᎺᏉᎯ ᎤᏄᏢᏅᎩ; ᎤᏂᏃᏴᏨᎩ ᎦᏂ ᎾᏍᎩᏯᎢ ᎤᏏᏘ ᏕᎦᏃᎱᎩᏍᎬᎢ.
ᎦᎪ ᏂᎯ ᏂᏣᏍᏛ ᏄᏍᏗ ᏱᎰᏩ, ᎠᏁᎲ ᎤᎾᏁᎳᏅᎯ?  ᎦᎪ ᏂᏩᏙᏍᏛ ᏄᏍᏛ ᎦᎸᏉᏗᏳ ᎠᏍᎦᎾ ᏂᎨᏒᎾ ᎨᏒᎢ.  ᎤᎾᏰᎯᏍᏗᏳ ᎦᎸᏉᏙᏗ ᎨᏒᎢ, ᎤᏍᏆᏂᎪᏗᏳ ᏕᎤᎸᏫᏍᏓᏁᎲᎢ.
ᎯᎦᏘᏏ ᏦᏰᏂ ᏣᏎᎵᏔᏅᎩ, ᎦᏙᎯ ᎤᏂᎩᏒᎩ.
ᏣᏓᏙᎵᏣᏘᏳ ᎨᏒ ᏨᏔᏅᎩ ᏕᎭᏘᏅᏒ ᏴᏫ ᎾᏍᎩ ᏔᎫᏴᏛ ᎨᏒᎢ; ᏣᎵᏂᎩᏗᏳ ᎨᏒ ᏨᏔᏅᎩ ᏕᎭᏘᏅᏒᎩ ᏫᏕᎯᎧᏅᎩ ᎦᎵᏉᏗᏳ ᏩᏕᏗᏱ.
ᏴᏫ ᏛᎾᏛᎦᏂ, ᎠᎴ ᏙᏓᏳᏂᎾᏫ; ᎤᏲ ᏛᎾᏓᏅᏓᏗ ᏈᎵᏍᏗᏱ ᎠᏁᎯ.
ᎿᏉ ᏗᎨᎦᏁᎶᏗ ᎢᏓᎻ ᎠᏁᎯ ᏛᏂᎾᏰᏏ; ᎼᎠᏈ ᎠᏁᎯ ᏧᎾᎵᏂᎩᏛ ᎠᏂᏍᎦᏯ ᏙᏓᏳᏂᎾᏫ; ᏂᎦᏛ ᎨᎾᏂ ᎠᏁᎯ ᏙᏛᏅᎾᏬᏏ.
ᎠᏂᎾᏰᏍᎨᏍᏗ, ᎠᎴ ᎤᏯ ᎤᏅᏎᏍᏗ; ᎯᏃᎨᏂ ᎡᏉᎯᏳ ᎨᏒ ᎢᏳᏍᏗ ᎡᎳᏪ ᎤᏅᏎᏍᏗ; ᎯᏅᏯ ᎾᏍᎩᏯᎢ; ᎬᏂ ᏗᏣᏤᎵ ᏴᏫ ᏓᏂᎶᏒᎭ, ᏱᎰᏩ, ᎬᏂ ᏓᏂᎶᏒᎭ ᏴᏫᎾᏍᎩ ᏘᎫᏴᏛ ᎨᏒᎢ.
ᏙᏘᏴᏔᏂᎵ, ᎠᎴ ᏙᏘᏫᏏ ᎣᏗᎸ ᏣᏤᎵᎪᎯ ᎨᏒᎢ, ᎾᎿᏂ ᏱᎰᏩ ᏣᏛᏅᎢᏍᏔᏅ ᏣᏁᎳᏗᏍᏗᏱ; ᎦᎸᏉᏗᏳ ᏗᎨᏒ, ᏣᎬᏫᏳᎯ, ᏂᎯ ᏗᏦᏰᏂ ᏧᏬᏢᏅᎯ.
ᏱᎰᏩ ᎤᎬᏫᏳᎯ ᎨᏎᏍᏗ ᏂᎪᎯᎸ ᎠᎵᏍᏆᏗᏍᎩ ᏂᎨᏒᎾ.
ᏇᎵᏲᏰᏃ ᎤᏤᎵ ᏐᏈᎵ ᎠᎴ ᏓᏆᎴᎷ ᏗᏦᏗ ᎠᎺᏉᎯ ᏭᏂᎶᏒᎩ, ᎬᏩᎾᏠᏯᏍᏗ ᏧᎾᎩᎸᏗ, ᏱᎰᏩᏃ ᎠᎹ ᎠᎺᏉᎯ ᎡᎯ ᏔᎵᏁ ᎤᏱᎶᎸᎩ ᎤᏄᏢᏔᏅᎩ; ᎢᏏᎵᏍᎩᏂ ᏧᏪᏥ ᎤᎧᏲᏛᎯ ᎤᏂᎶᏒᎩ ᎠᎺᏉᎯ ᎠᏰᎵ.
ᎻᎵᏯᎻᏃ ᎠᏙᎴᎰᏍᎩ ᎡᎳᏂ ᎤᏙ ᎠᎱᎵ ᎤᎩᏒᎩ; ᏂᎦᏛᏃ ᎠᏂᎨᏴ ᎥᎬᏩᏍᏓᏩᏛᏒᎩ ᎠᎱᎵ ᏗᏂᏰᎯ, ᎠᎴ ᎠᎵᏍᎩᏛ ᏔᎵ ᎤᏛᏛᎩ.
ᎻᎵᏯᎻᏃ ᎯᎠ ᏂᏚᏪᏎᎸᎩ; ᏤᏥᏃᎩᏍᏓ ᏱᎰᏩ, ᎤᏣᏘᏰᏃ ᎦᎸᏉᏗᏳ ᏂᎦᎵᏍᏓ ᎾᏍᎩ; ᏐᏈᎵ ᎠᎴ ᎾᏍᎩ ᎤᎩᎸᏗ ᎠᎺᏉᎯ ᏫᏚᏓᎢᏅ.
ᎾᏍᎩᏃ ᎼᏏ ᏚᏘᎾᏫᏛᎲᎩ ᎢᏏᎵ ᎠᎺᏉᎯ ᎩᎦᎨᏍᏛᏱ ᎠᏂᏅᎢ;  ᎠᎴ ᏑᎵ ᏚᏙᎥ ᎢᎾᎨ ᏭᏂᎶᏒᎩ; ᏦᎢᏃ ᎢᎦ ᎤᏁᏅᏒᎩ ᎢᎾᎨ ᎨᏒᎢ, ᎠᎴ ᎥᏝ ᎠᎹ ᏳᏂᏁᏩᏛᎮᎢ.
ᎹᎳᏃ ᏭᏂᎷᏨᎩ; ᎥᏝᏃ ᏰᎵ ᎬᏩᎾᏗᏔᏍᏗ ᏱᎰᏩ ᎠᎹ ᎹᎳ ᎤᏂᏁᎳᏛᏛ, ᎤᏴᏍᏗᏳᏰᏃ ᎨᏄᎩ; ᎾᏍᎩ ᎢᏳᏍᏗ ᎹᎳ ᏚᏃᎥᎩ.
ᏴᏫᏃ ᎪᎱᏍᏗ ᎬᏬᏎᎸᎩ ᎤᎾᏡᏔᎾᎩ ᎼᏏ, ᎯᎠ ᏄᎾᏪᏒᎩ, ᎦᏙ ᏓᏲᏣᏗᏔᎯ?
ᏱᎰᏩᏃ ᎤᎵᏍᏓᏁᎸᎩ; ᎠᎴ ᏱᎰᏩ ᎤᏎᎮᎸᎩ ᏡᎬᎢ, ᎾᏍᎩ ᎠᎼᎯ ᏭᏗᏅ ᎤᎦᎾᏍᏛ ᏄᎵᏍᏔᏅᎩ ᎠᎹ.  ᎾᎿ ᏚᏬᏢᎾᏁᎸᎩ ᏚᏭᎪᏔᏅᎢ ᎠᎴ ᏗᎧᎾᏩᏛᏍᏗ, ᎠᎴ ᎾᎿ ᏚᎪᎵᏰᎥᎩ.
ᎠᎴ ᎯᎠ ᏄᏪᏒᎩ, ᎢᏳᏃ ᏣᎵᏏᎾᎯᏍᏗ ᏱᏣᏛᏓᏍᏔᏅ ᎧᏁᎬ ᏱᎰᏩ ᏣᏁᎳᏅᎯ, ᎠᎴ ᎾᏍᎩ ᎣᏏᏳ ᎤᏰᎸᏗ ᏱᏂᏣᏛᏁᎸ, ᎠᎴ ᏱᏣᎦᏌᏯᏍᏗ ᎤᏤᎵ ᏗᎧᎿᏩᏛᏍᏗ, ᎠᎴ ᏂᎦᏛ ᏚᏭᎪᏔᏅᎢ ᏱᏗᏣᏍᏆᏂᎪᏗ, ᎨᏝ ᏣᎷᏤᏗᏱ ᏱᏅᎦᎬᎦ ᏌᏉᎤᏅ ᎯᎠ ᎾᏍᎩ ᎥᏳᎩ, ᎾᏍᎩ ᎢᏥᏈᏱ ᎠᏁᎯ ᎤᏂᎷᏤᏗ ᏥᎾᏋᏁᎸᎢ; ᎠᏴᏰᏃ ᏱᎰᏩ ᎬᏅᏫᏍᎩ.
ᎢᎵᎻᏃ ᏭᏂᎷ’Ꭹ, ᎾᎿ ᏔᎳᎸ ᎠᎹ ᏕᎦᏄᎪᎬᎩ ᎤᎾᏅᏅᎩ ᎠᎹᏳᎶᏗ.
ᎢᎵᎻᏃ ᎤᎾᏂᎩᏒᎩ; ᏂᎦᏛᏃ ᏑᎾᏓᏡᎦ ᎨᏒ ᎢᏏᎵ ᏧᏪᏥ ᏏᏂ ᏚᏙᎥ ᎢᎾᎨ ᎤᏂᎷᏨᎩ, ᎾᎿ ᎠᏰᎵ ᎢᎵᎻ ᎠᎴ ᏌᎾᏱ, ᎾᏍᎩ ᎯᏍᎩᎦᏚᏏᏁ ᎢᎦ ᏔᎵᏁ ᎧᎳᏩᏗᏒ ᏅᏓᎬᏩᎾᏂᎩᏛ ᎢᏥᏈᏱ ᎦᏙᎯ.
ᏂᎦᏛᏃ ᏑᎾᏓᏡᎩ ᎢᏏᎵ ᏧᏪᏥ ᎪᎱᏍᏗ ᎬᏩᏃᏎᎸᎩ ᎬᏩᎾᏡᏔᎾᎩ ᎼᏏ ᎠᎴ ᎡᎳᏂ ᎾᎿ ᎢᎾᎦᎢ.
ᎢᏏᎵᏃ ᏧᏪᏥ ᎯᎠ ᏂᎬᏩᏂᏪᏎᎸᎩ, ᏲᏎᏉ ᏱᎰᏩ ᏱᏙᎩᎴ ᎢᏥᏈᏱ ᎦᏙᎯ, ᎾᎯᏳ ᏧᎳᏍᎩ ᎭᏫᏯ ᏗᎦᎶᏗ ᏕᎦᎧᎲ ᎾᎥ ᏥᏙᎪᎸᎢ, ᎦᏲᏦᎸᏍᎩ ᎦᏚ ᏦᏥᎩᏍᎬᎢ.  ᏕᏍᎩᏯᏘᏃᎸᏰᏃ ᎠᏂ ᎢᎾᎨ ᎨᏒ ᎠᎪᏄ ᏗᎯᏍᏗᏱ ᎯᎠ ᎾᏍᎩ ᏂᎦᏛ ᏑᎾᏓᏡᎩ ᎨᏒᎢ.
ᎿᏉᏃ ᏱᎰᏩ ᎯᎠ ᏄᏪᏎᎸᎩ ᎼᏏ, ᎬᏂᏳᏉ ᎦᏚ ᎦᎸᎶᎢ ᏓᏨᏅᎪᎥᏓᏁᎵ; ᏴᏫᏃ ᎠᏂᏄᎪᎨᏍᏗ ᎠᎴ ᎠᏄᏖᎨᏍᏗ ᎤᏙᏓᏆᏛ ᎤᎾᎵᏍᏓᏴᏗ ᏂᏚᎩᏨᏂᏒᎢ, ᎾᏍᎩ ᎦᏥᎪᎵᏰᏗᏱ ᏗᎦᎬᎩᎧᎿᏩᎩᎡᏗ ᎨᏒ ᎠᏆᏤᎵ ᏗᎧᎿᏩᏛᏍᏗ, ᎠᎴ ᏗᎦᎬᎩᎧᎿᏩᎩᎡᏗ ᎨᏒᎾ ᎨᏒᎢ.
ᎯᎠᏃ ᎢᏳᎵᏍᏙᏗ ᎨᏎᏍᏗ, ᎾᏍᎩ ᏑᏓᎵᏁ ᎢᎦ ᎤᎾᏛᏅᎢᏍᏙᏗ ᎨᏎᏍᏗ ᎾᏍᎩ ᎤᏂᏲᎸᎯ; ᎠᎴ ᏔᎵ ᎢᏳᏩᎫᏗ ᎤᏓᎪᎾᏛᏕᏍᏗ ᎤᎪᏕᏍᏗ Ꮎ ᏂᏚᎩᏨᏂᏒ ᎠᏄᏖᏍᎬᎢ.
ᎼᏏᏃ ᎠᎴ ᎡᎳᏂ ᎯᎠ ᏂᏚᏂᏪᏎᎸ ᏂᎦᏛ ᎢᏏᎵ ᏧᏪᏥ, ᎤᏒᎢ ᎿᏉ ᏓᏣᏙᎴᎰᏏ ᎾᏍᎩ ᏱᎰᏩ ᎢᏥᏈᏱ ᏂᏙᏓᏣᏘᎾᏫᏛᏛ ᎨᏒᎢ.
ᏑᎾᎴᏃ, ᎿᏉ ᏓᏥᎪᎯ ᏱᎰᏩ ᎤᏤᎵ ᎦᎸᏉᏗᏳ ᎨᏒᎢ; ᎠᏛᎦᏰᏃ ᏱᎰᏩ ᎪᎱᏍᏗ ᎡᏦᏎᎲ ᎡᏣᏡᏗᏍᎬᎢ; ᎠᏴᏃ ᎨᏒ ᎦᏙᎢ, ᎾᏍᎩ ᎪᎱᏍᏗ ᏥᏍᎩᏃᏎ ᏍᎩᎾᏡᏍᎬᎢ.
ᎼᏏᏃ ᎯᎠ ᏄᏪᏒᎢ; [ᎾᏍᎩ ᏄᏍᏕᏍᏗ] ᎾᎯᏳ ᏱᎰᏩ ᎢᏥᏁᎸ ᎭᏫᏯ ᎢᏥᎩᏍᏗ ᎤᏒᎢ; ᏑᎾᎴᏃ ᎦᏚ ᎢᏦᎸᎯᏍᏗ ᎢᎦᎢ; ᏱᎰᏩᏰᏃ ᎠᏛᎩᎭ ᎪᎱᏍᏗ ᎡᏦᏎᎲᎢ ᎾᏍᎩ ᎡᏣᏡᎩᏍᎬ ᎪᎱᏍᏗ ᏤᏦᏎᎭ; ᎠᏴᏃ ᎨᏒ ᎦᏙᎢ?  ᎪᎱᏍᏗ ᎢᏣᏗᏍᎬ ᎥᏝ ᎠᏴ ᏱᏍᎩᏯᏡᏍᎭ, ᏱᎰᏩ ᏍᎩᏂ ᎡᏣᏡᏗᎭ.
ᎼᏏᏃ ᎯᎠ ᏄᏪᏎᎸ ᎡᎳᏂ, ᎯᎠ ᎾᎩᏪᏏ ᏂᎦᏛ ᏑᎾᏓᏡᎩ ᎢᏏᎵ ᏧᏪᏥ, ᎢᏥᎷᎩ ᎾᎥ ᎢᎬᏱᏗᏢ ᏱᎰᏩ ᏄᏛᏅᎢ; ᎤᏛᎦᏅᏰᏃ ᎪᎱᏍᏗ ᎡᏦᏎᎲᎢ.
ᎯᎠᏃ ᏄᎵᏍᏔᏅᎩ ᎾᎯᏳ ᎡᎳᏂ ᏂᎦᏛ ᏑᎾᏓᏡᎩ ᎢᏏᎵ ᏧᏪᏥ ᏕᎦᏬᏁᏗᏍᎬ, ᎾᏍᎩ ᎢᎾᎨ ᎢᏗᏢ ᏫᏚᎾᎧᎿᏅ, ᎠᎴ ᎬᏂᏳᏉ, ᎦᎸᏉᏗᏳ ᏱᏏᏩ ᎤᏤᎵ ᎬᏂᎨᏒ ᏄᏍᏛᎩ ᎤᎶᎩᎸᎢ.
ᏱᎰᏩᏃ ᎤᏁᏤᎸ ᎼᏏ ᎯᎠ ᏄᏪᏒᎩ;
ᎠᏆᏛᎦᏅ ᎪᎱᏍᏗ ᎠᎾᏗᏍᎬᎢ ᎢᏏᎵ ᏧᏪᏥ; ᏘᏬᏁᏓ, ᎯᎠ ᏂᎩᏪᏏ, ᎤᏒᎢ ᎭᏫᏯ ᏓᏥᎩ, ᏑᎾᎴᏃ ᏗᏦᎸᎯᏍᏗ ᎨᏎᏍᏗ ᎦᏚ; ᎠᎴ ᎢᏥᎦᏔᎮᏍᏗ ᎠᏴ ᏱᎰᏩ ᎢᏨᏯᏁᎳᏅᎯ ᎨᏒᎢ.
ᎯᎠᏃ ᏄᎵᏍᏔᏅᎩ; ᎾᏍᎩ ᎤᏒᎢ ᎤᏂᎷᏨᎩ ᎫᏇ ᎠᎴ ᎤᏄᏢᏔᏅ ᎠᏂᏅᎢ; ᏑᎾᎴᏃ ᎤᎯᏌᏛᎩ ᎤᏚᏫᏛ ᎠᏂᏅᎢ.
ᎤᎯᏌᏛᏃ ᏚᎴᏅ ᎬᏂᏳᏉ ᎦᎳᎨᏴᎩ ᎢᎾᎨᎩᏙᎯ ᎦᏚᎢ ᎪᎱᏍᏗ ᎤᏍᏗ ᎦᏌᏆᎸᎢ ᎤᏯᏛᏅᏉ ᎢᎩᏛ.
ᎢᏏᎵᏃ ᏧᏪᏥ ᎤᏂᎪᎲ ᎯᎠ ᏂᏚᎾᏓᏪᏎᎸᎩ, ᎦᏙ ᎯᎠ; ᎥᏝᏰᏃ ᏯᏂᎦᏔᎮ ᎢᏳᏍᏗ ᎨᏒᎢ.  ᎼᏏᏃ ᎯᎠ ᏂᏚᏪᏎᎸᎩ, ᎯᎠ ᎾᏍᎩ ᎦᏚ ᏱᎰᏩ ᏥᏥᏁᎸ ᎢᏥᎩᏍᏗ.
ᎯᎠ ᎾᏍᎩ ᏄᏍᏗ ᏱᏏᏩ ᎤᏁᏨᎢ; ᎢᏧᏖᏍᏗᏱ ᏂᏥᎥ ᎢᏥᏏᏴᏫᎭ ᎢᎦᎢ ᎨᏥᎩᏍᏗ ᎨᏒᎢ; ᏑᏟᎶᏛ ᎠᎹ ᎠᏟᎶᏍᏗ ᎢᏥᏏᏴᏫᎭ ᎨᏒᎢ, ᎾᏍᎩᏯ ᏂᏥᎥ ᏕᏣᏓᏘᎾᏩᏗᏒᎢ, ᎢᏥᎩᏒᎭ ᏉᏥᎥᎢ ᏕᏥᎵᏦᏛ ᎠᏂᏂ ᎤᎾᏤᎵᎦ.
ᎢᏏᎵᏃ ᏧᏪᏥ ᎾᏍᎩ ᏄᎾᏛᏁᎸᎩ, ᎤᏄᏖᏒᎩ, ᎢᎦᏛ ᎤᎪᏛᎩ, ᎢᎦᏛᏃ ᎦᏲᎵᎨ ᎨᏒᎩ.
ᎿᏉᏃ ᎠᎹ ᎠᏟᎶᏍᏗ ᎤᎾᏟᎶᏍᏔᏅ, ᎾᏍᎩ ᎤᎪᏗᏗ ᎤᏭᏖᏛ ᎥᏝ ᏳᏘᏰᎴᎢ, ᎾᏃ ᎦᏲᎵ ᎤᏭᏖᏛ ᎥᏝ ᏳᎷᎶᏤᎴᎢ; ᎾᏂᎥ ᎠᏂᏏᏴᏫᎭ ᎤᏄᏖᏒᎩ ᏰᎵ ᎬᏩᏂᎩᏍᏗ ᎨᏒᎢ.
ᎼᏏᏃ ᎯᎠ ᏄᏪᏒᎩ, ᏞᏍᏗ ᎩᎶ ᎤᎯᏴᎩ ᏑᎾᎴ ᎢᏴᏛ.
ᎠᏎᏍᎩᏂᏃᏅ ᎥᏝ ᏱᎬᏩᏛᏓᏍᏓᏁᎴ ᎼᏏ; ᎢᎦᏛᏍᎩᏂ ᎤᏂᎯᏴᎩ ᏑᎾᎴ ᎢᏴᏛ, ᏥᏍᎪᏴᏃ ᏚᎾᏅᏅᎩ ᎠᎴ ᎠᏒᎩᏳ ᏄᎵᏍᏔᏅᎩ; ᎼᏏᏃ ᏚᎿᎸᏤᎸᎩ.
ᎯᎠᏃ ᏄᎵᏍᏔᏅᎩ, ᎾᏍᎩ ᏑᏓᎵᏁ ᎢᎦ ᎤᏟ ᎢᎦᎢ ᎦᏚ ᎤᏄᏕᏄᎩ, ᏔᎵ ᎢᏳᏟᎶᏛ ᎠᏂᏏᏴᏫᎭᎢ, ᏂᎦᏛᏃ ᏄᏂᎬᏫᏳᏌᏕᎩ ᎾᏍᎩ ᎤᎾᏓᏡᎬ ᎤᏂᎷᏨᎩ ᎠᎴ ᎬᏩᏃᏁᎸᎩ ᎼᏏ.
ᎯᎠᏃ ᏄᎵᏍᏔᏅᎩ, ᎾᏍᎩ ᏑᏓᎵᏁ ᎢᎦ ᎤᏟ ᎢᎦᎢ ᎦᏚ ᎤᏄᏕᏒᎩ, ᏔᎵ ᎢᏳᏩᎶᏛ ᎠᏂᏏᏴᏫᎭᎢ, ᏂᎦᏛᏃ ᏄᏂᎬᏫᏳᏌᏕᎩ ᎾᏍᎩ ᎤᎾᏓᏡᎬ ᎤᏂᎷᏨᎩ ᎠᎴ ᎬᏩᏃᏁᎸᎩ ᎼᏏ.
ᎯᎠᏃ ᏂᏚᏪᏎᎸᎩ, ᎯᎠ ᎾᏍᎩ ᏱᎰᏩ ᏥᏄᏪᏒ, ᏑᎾᎴᎢ ᎠᏣᏪᏐᎸᏍᏓᏁᏗᏱ ᏱᎰᏩ ᎦᎸᏉᏗᏳ ᎤᎾᏙᏓᏆᏍᎬᎢ; ᏗᏥᏚᎲᎦ ᎾᏍᎩ ᏗᏥᏚᏗ ᎨᏒᎢ, ᎠᎴ ᎢᏧᎲᎩ ᎾᏍᎩ ᎢᏧᏗ ᎨᏒᎢ;  ᎾᏃ ᎤᏘᏴᎯ ᎢᏥᏍᏆᏂᎪᏓ ᏑᎾᎴ ᎬᏗᏍᎩ.
ᎤᏂᏍᏆᏂᎪᏔᏅᎩᏃ ᏑᏅᎴ ᎬᏗᏍᎩ, ᏅᏍᎩᏯ ᎼᏏ ᏄᏪᏒᎢ, ᎥᏝᏃ ᏳᏒᏤᎢ, ᎠᎴ ᎥᏝ ᏥᏍᎪᏴ ᏯᏂᏯᎡᎢ.
ᎼᏏᏃ ᎯᎠ ᏄᏪᏒᎩ, ᎪᎯ ᎢᎦ ᎢᏥᎩ ᎾᏍᎩ;  ᎪᎯᏰᏃ ᎢᎦ ᎤᎾᏙᏓᏆᏍᎬ ᏱᎰᏩ ᎤᏤᎵᎩ;  ᎪᎯ ᎢᎦ ᎥᏝ ᏴᎨᏥᏩᏛ ᎢᎾᎨᎢ.
ᏑᏓᎵ ᎢᎦ ᎢᏧᏖᏍᎨᏍᏗ, ᎦᎵᏉᎩᏁ ᏍᎩᏂ ᎢᎦ ᎤᎾᏙᏓᏆᏍᎬᎢ, ᎾᎯᏳ ᎥᏝ ᏱᎦᎳᎨᏰᏍᏗ.
ᎯᎠᏃ ᏄᎵᏍᏔᏅᎩ, ᎾᏍᎩ ᎢᎦᏛ ᏴᏫ ᎤᏂᏄᎪᏨᎩ ᎤᏄᏖᏒᏒᎩ ᎦᎵᏉᎩᏁ ᎢᎦ, ᎠᎴ ᏭᎾᏠᏨᎩ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎢᎳᎪ ᏅᏓᎪᎯᏥ ᎢᏣᏉᏏᏍᎨᏍᏗ ᎢᏥᏍᏆᏂᎪᏙᏗᏱ ᎠᎩᏁᏨ, ᎠᎴ ᏗᎧᎿᏩᏛᏍᏗ ᏗᏆᏤᎵᎦ.
ᎬᏂᏳᏉ ᎾᏍᎩ ᏱᎰᏩ ᏥᏥᏁᎸ ᎤᎾᏙᏓᏆᏍᎬᎢ, ᎾᏍᎩ ᎢᏳᏍᏗ ᎢᏥᏁᎭ ᏑᏓᎵᏁ ᎢᎦ ᏔᎵ ᎢᎦ ᎢᏣᎵᏍᏓᏴᏗ;  ᏂᏥᎥ ᎢᎦᏏᏴᏫᎭ ᏁᏣᏛᏁᏍᏗᏉ;  ᏞᏍᏗ ᎩᎶ ᎤᏄᎪᏨᎩ ᎦᎵᏉᎩᏁ ᎢᎦ.
ᎰᏩᏃ ᏴᏫ ᎠᎾᏣᏪᏐᎸᏍᏗᏍᎬᎩ ᎦᎵᏉᎩᏁ ᎢᎦ.
ᎢᏏᎵᏃ ᎠᏂᎳᏍᏓᎸ ᎹᎾ ᏚᏃᎥᎩ ᎾᏍᎩ;  ᎠᎴ ᎤᏁᎬ ᎦᏒᎩ ᏗᏌᎨ ᎦᏚ ᏩᏚᎵᏏ ᏗᏑᏱ.
ᎼᏏᏃ ᎯᎠ ᏄᏪᏒᎩ, ᎯᎠ ᎾᏍᎩ ᏄᏍᏗ ᏱᎰᏩ ᎤᏁᏨᎢ, ᎯᎠ ᎢᏥᎧᎵᎢᏍᏓ ᎠᎹ ᎠᏟᎶᏍᏗ, ᎠᏍᏆᏂᎪᏙᏗ ᎢᏣᏓᏁᏟᏴᏏᏒ ᎢᏣᏤᎵᎦ;  ᎾᏍᎩ ᎤᏂᎪᏩᏛᏗᏱ ᎦᏚ ᎾᏍᎩ ᎢᏨᏰᎳᏍᏔᏅ ᎢᎾᎨᎢ, ᎾᎯᏳ ᎢᏥᏈᏱ ᏥᏙᏓᏨᏯᏘᏅᏍᏔᏅᎩ.
ᎼᏏᏃ ᎯᎠ ᏄᏪᏎᎸᎩ ᎡᎳᏂ, ᎠᏖᎵᏙ ᏫᎩ, ᎠᎴ ᎠᎹ ᎠᏟᎶᏍᏗ ᎠᎧᎵᎢ ᎹᎾ ᎾᎿ ᎯᎸᎦ, ᎠᎴ ᎯᏝᎲᎩ ᏱᎰᏩ ᏓᎧᏅᎢ, ᏗᏍᏆᏂᎪᏓᏁᏗ ᏂᎯ ᎢᏣᏓᏁᏟᏴᏏᏒᎢ.
ᎾᏍᎩᏯᏃ ᏱᎰᏩ ᏄᏪᏎᎸ ᎼᏏ, ᎾᏍᎩ ᎡᎳᏂ ᏄᏛᏁᎸᎩ ᎤᏝᏅᎩ ᏗᎧᎿᏩᏛᏍᏗ ᏓᏝᎥ ᎢᎬᏱᏗᏢ, ᎾᏍᎩ ᎠᏍᏆᏂᎪᏙᏗ.
ᎢᏏᎵᏃ ᏧᏪᏥ ᎹᎾ ᏅᏂᎬᎩ ᏅᎦᏍᎪᎯ ᏧᏕᏘᏴᏛ, ᎬᏂ ᏭᏂᎷᏨ ᎾᎿ ᎦᏓ ᎠᎲ ᎩᎶ ᏓᏂᏁᎸᎢ;  ᎾᏍᎩ ᎤᏂᎬᎩ ᎹᎾ ᎬᏂ ᏭᎾᎷᏨ ᎠᏍᏛ ᎦᏙᎯ ᎨᎾᏂ ᎠᎲᎢ.
ᎾᏍᎩ ᎯᎠ ᎠᎹ ᎠᏟᎶᏍᏗ, ᎢᏆ ᏧᏙᎢᏛ ᎠᏟᎶᏍᏗ ᎠᏍᎪᎯ ᎢᎦᏛᎯ ᏌᏉ ᎾᏍᎩ.
ᏂᎦᏛᏃ ᏑᎾᏓᏡᎩ ᎢᏏᎵ ᏧᏪᏥ ᎤᎾᏂᎩᏒᎩ ᏏᏂ ᎢᎾᎨ ᎨᏒᎢ, ᏓᎾᏂᎩᏍᎬᎩ ᎾᏍᎩᏯ ᏄᏪᏒ ᎤᏁᏨ ᏱᎰᏩ;  ᎵᏆᏗᎻᏃ ᏭᎾᏅᏅᎩ.  ᏂᎦᏁᎲᎾᏃ ᎨᏒᎩ ᎠᎹ ᏴᏫ ᎤᎾᏗᏔᏍᏗ.
ᏴᏫᏃ ᎬᏩᏍᎦᎬᎩ ᎼᏏ, ᎠᎴ ᎯᎠ ᏄᏂᏪᏒᎩ, ᏍᎩᏁᎲᏏ ᎠᎹ ᎣᎦᏗᏔᏍᏗ.  ᎼᏏᏃ ᎯᎠ ᏂᏚᏪᏎᎸᎩ, ᎦᏙᏃ ᎠᏴ ᎢᏍᎩᏍᎦᎦ?  ᎦᏙᏃ ᏱᎰᏩ ᎢᎡᏥᎪᎵᏰᎭ?
ᎾᎿᏃ ᏴᏫ ᏚᏂᏔᏕᏅᎩ ᎠᎹ; ᎠᎴ ᏴᏫ ᎪᎱᏍᏗ ᎬᏬᏎᎸᎩ ᎬᏩᏡᏔᏅᎩ ᎼᏏ, ᎠᎴ ᏄᏂᏪᏒᎩ, ᏚᏙᏃ ᎢᏥᎲᏱ ᏙᏗᏍᎩᏯᏘᏅᏍᏔᏅ ᏗᏍᎩᎢᏍᏗᏱ ᎠᎹ ᏙᎩᏔᏕᎩᏍᎬᎢ, ᎠᎴ ᏦᎨᏥ, ᎠᎴ ᎣᎩᎾᏝᎾᎥᎢ?
ᎼᏏᏃ ᎤᎵᏍᏓᏁᎸᎩ ᏱᎰᏩ, ᎯᎠ ᏄᏪᏒᎩ, ᎦᏙ ᏓᎦᏥᏴᏁᎵ ᎯᎠ ᏴᏫ?  ᎠᎴᏉ ᏅᏯ ᎾᏗᎬᏋᏂᏍᏗᎭ.
ᏱᎰᏩᏃ ᎯᎠ ᏄᏪᏎᏚᎩ ᎼᏏ, ᎢᎬᏱ ᏂᎩᏰᏅᏏ ᏴᏫ, ᎠᎴ ᏔᏘᏄᎦ ᎢᎦᏛ ᏧᎾᏛᏐᏅᎯ ᎢᏏᎵ ᏧᎾᏤᎵᎦ; ᎠᎴ ᏣᏙᎳᏅᏍᏗ ᎯᏄᎦ, ᎾᏍᎩ ᎡᏉᏂ ᏨᎾᏍᏗᏍᎬᎩ, ᎠᎴ ᎮᎾ.
ᎬᏂᏳᏉ, ᎢᎬᏱᏢ ᏥᏙᎨᏍᏗ ᎭᎢᏒ ᎾᎿ ᏅᏲᎯ ᎰᎵᏈᏱ, ᏅᏲᎯᏃ ᏛᏂᎵ, ᎾᎿᏃ ᏓᎦᏄᎪᏥ ᎠᎹ, ᏴᏫᏃ ᎠᎾᏗᏔᏍᎨᏍᏗ. ᎼᏏᏃ ᎾᏍᎩ ᏄᏛᏁᎸᎩ ᎠᏂᎦᏔᎲ ᏧᎾᏛᏐᏅᎯ ᎢᏏᎵ ᏧᎾᏤᎵᎩ.
ᎾᎿᏃ ᎹᏌ ᎠᎴ ᎺᎵᏆ ᏚᏬᎥᎩ, ᏅᏓᎦᎵᏍᏙᏗᏍᎬᎩ ᎤᏂᏰᎯᎶᎥ ᎢᏏᎵ ᏧᏪᏥ, ᎠᎴ ᏅᏓᎦᎵᏍᏙᏗᏍᎬᎩ ᎤᏂᎪᎵᏰᎥ ᏱᎰᏩ, ᎯᎠ ᎾᏂᏪᏍᎬᎢ, ᏱᎰᏩᏍᎪ ᎢᎨᎳᏗᏙᎭ, ᏝᎨ?
ᎾᎯᏳᏃ ᎠᎹᎴᎩ ᎤᏂᎷᏨᎩ ᎠᎴ ᎤᎾᎵᎸᎩ ᎢᏏᎸ ᎵᏆᏗᎻ.
ᎼᏏᏃ ᎯᎠ ᏄᏪᏎᎸᎩ ᏦᎹᏫ, ᏗᏍᎩᏯᏑᏰᏏ ᎠᏂᏍᎦᏯ, ᎠᎴ ᎢᏤᎾ, ᏫᏣᎵᎦ ᎠᎹᎴᎩ; ᎤᎩᏨᏅ ᎠᏴ ᎦᏚᏏ ᏓᎦᎴᏂ, ᏥᏁᎡᏍᏗ ᎠᏙᎳᏅᏍᏗ ᎤᏁᎳᏅᎯ ᎤᏤᎵᎦ.
ᎰᏩᏃ ᏦᎹᏫ ᎼᏏ ᏄᏪᏎᎸ ᎾᏍᎩᏯ ᏄᏛᏁᎸᎩ, ᎠᎴ ᎤᎾᎵᎸᎩ ᎠᎹᎴᎩ; ᎼᏏᏃ, ᎡᎳᏂ ᎠᎴ ᎭᎵ, ᎤᏂᎿᎷᏒᎩ ᎣᏓᎸᎢ,
ᎯᎠᏃ ᏄᎵᏍᏔᏅᎩ, ᎼᏏ ᎤᏌᎳᏛ ᎤᏬᏰᏂ ᎢᎪᎯᏛ ᎢᏏᎵ ᎠᎾᏓᏎᎪᎩᏍᎬᎩ; ᎢᎪᎯᏛᏃ ᎡᎳᏗ ᏄᏩᏅ ᎤᏬᏰᏂ, ᎠᎹᎴᎩ ᎠᎾᏓᏎᎪᎩᏍᎬᎩ.
ᎠᏎᏃ ᎼᏏ ᏧᏬᏰᏂ ᏗᎦᎨᏗᏳ ᎨᏒᎩ; ᏅᏯᏃ ᏭᏂᎩᏒᎩ, ᎠᎴ ᎭᏫᏂᏗᏢ ᎤᏂᏅᎩ, ᎾᎿᏃ ᎤᏪᏅᎩ; ᎡᎳᏂᏃ ᎠᎴ ᎭᎵ ᏚᏂᏌᎳᏛᎩ ᏧᏱᏰᏂ, ᎠᏏᏴᏫ ᎠᏂᏗᏢ, ᏐᎢᏃᏐᎢᏗᏢ; ᏧᏬᏰᏂᏃ ᏂᏕᎬᏩᏍᏛᎩ ᎬᏂ ᏅᏙ ᏭᏕᎵᏨ.
ᏦᏑᏫᏃ ᎠᏰᎳᏍᏗ ᎦᏅᎯᏛ ᎬᏗ ᏚᏎᎪᎩᏒ ᎠᎹᎴᎩ, ᎠᎴ ᏧᏤᎵ ᏴᏫ.
ᏱᎰᏩᏃ ᎯᎠ ᏄᏪᏎᎸ ᎼᏏ, ᎰᏪᎸᎦ ᎯᎠ ᎪᏪᎵᎯ ᎠᏅᏓᏗᏍᏗ ᎨᏎᏍᏗ, ᏦᎹᏫᏃ ᎯᏯᏛᎪᏔᏅᎭ; ᏓᏥᏛᏔᏂᏰᏃ ᎠᎦᏅᏓᏗᏍᏙᏗ ᎨᏒ ᎠᎹᎴᎩ ᎠᏂ ᎦᎸᎶ ᎭᏫᏂᏗᏢ.
ᎼᏏᏃ ᎤᏁᏍᎨᎲᎩ ᎠᏥᎸ-ᎨᎳᏍᏗᏱ, ᎠᎴ ᎯᎠ ᏄᏍᏛ ᏚᏬᎥᎩ; ᏱᎰᏩᏂᏏ.
ᎯᎠᏰᏃ ᏄᏪᏒᎩ, ᏅᏗᎦᎵᏍᏙᏗᎭ ᏱᎰᏩ ᎤᏎᎵᏔᏅ ᎯᎠ ᏄᏪᏒᎢ, ᏱᎰᏩ ᏓᎾᏓᎿᏫᏰᏍᏗ ᎠᎹᎴᎩ ᏂᎪᎯᎸ ᎠᎾᏓᏁᏟᏴᏏᏒ ᎾᏍᎩ.
Ꮵ’ᎶᏃ ᎠᏥᎸ-ᎨᎶᎯ ᎻᏗᏂ ᎡᎯ, ᎼᏏ ᎤᎿᏥ, ᎤᏛᎦᏅᎩ ᏂᎦᎥ ᎤᏁᎳᏅᎯ ᏂᏚᏛᏁᎸ ᎼᏏ, ᎠᎴ ᎢᏏᎵ ᏧᏤᎵ ᏴᏫ, ᎾᏍᎩ ᏱᎰᏩ ᎢᏏᎵ ᎢᏥᏈᏱ ᏙᏧᏘᏅᏍᏔᏅᎢ.
ᎿᏉᏃ Ꮵ’Ꮆ ᎼᏏ ᎤᎿᏥ ᎤᏯᏅᎲᎩ ᏥᏉᎳ ᎼᏏ ᎤᏓᎵᎢ, ᎾᏍᎩ ᎦᏳᎳ ᏄᏨᏍᏔᏃᎢ;
ᎠᏂᏔᎵᏃ ᎾᏍᎩ ᏧᏪᏒᎩ, ᎨᏙᎯ ᎨᏒᎩ ᏅᏩᎾᏗᎴ ᎤᎾᏤᎵᎪᎯ.
ᏐᎢᏃ ᎢᎵᎡᏌ ᏚᏙᎥᎩ; ᎤᏁᎳᏅᎯᏰᏃ ᎠᎩᎦᏴᎵᎨ ᎤᏤᎵᎦ ᎠᎩᏍᏕᎵᏍᎩ ᎨᏒᎩ, ᎠᎴ ᎠᏊᏓᎴᏒᎩ ᏇᎵᏲ ᎠᏰᎳᏍᏗ ᎦᏅᎯᏛ ᎦᏁᎲ, ᎤᏛᏅᎩ.
Ꮵ’ᎶᏃ ᎼᏏ ᎤᎿᏥ ᎼᏏ ᎤᎷᏤᎸᎩ ᎢᎾᎨᎢ, ᎠᎴ ᏧᏪᏥ ᎠᎴ ᎤᏓᎵᎢ, ᎾᎿ ᎠᏂᏅ ᎣᏓᎸ ᎤᏁᎳᏅᎯ ᎤᏤᎵᎦ;
ᎯᎠᏃ ᏄᏪᏎᎸᎩ ᎼᏏ, ᎠᏴ Ꮵ’Ꮆ ᏣᎿᏥ, ᎬᎷᏥᏏ, ᎣᏤᎭ ᏣᏓᎵᎢ, ᎠᎴ ᏗᏤᏥ ᎠᏂᏔᎵ.
ᎼᏏᏃ ᎤᏪᏅᏒᎩ ᏚᏠᏒᏒᎩ ᎤᎿᏥ, ᎠᎴ ᎡᎳᏗ ᏄᏛᏁᎸᎩ, ᎠᎴ ᎤᏚᏣᎳᏅᎩ; ᏚᎾᏓᏛᏛᏅᏃ ᏙᎯᏱ ᏄᎾᏛᎿᏕᎬᎢ; ᎦᎵᏙᏛᏃ ᏭᏂᏴᎸᎩ.
ᎼᏏᏃ ᎤᏃᏁᎸᎩ ᎤᎿᏥ ᏂᎦᏛ ᏱᎰᏩ ᏄᏩᏁᎸ ᏇᎵᏲ ᎠᎴ ᎢᏥᏈᏱ ᎠᏁᎯ ᎢᎰᎵ ᏅᏓᎦᎵᏍᏙᏗᏍᎬᎢ, ᎠᎴ ᏂᎦᎥ ᎤᏕᏯᏙᏗ ᎤᏂᎷᏤᎸ ᏗᎾᎢᏒᎢ, ᎠᎴ ᎾᏍᎩ ᏱᎰᏩ ᏚᏭᏓᎴᏒᎢ.
Ꮵ’ᏕᏃ ᎤᎵᎮᎵᏨᎩ ᏅᏓᎦᎵᏍᏙᏗᏍᎬᎩ ᏂᎦᎥ ᎣᏍᏛ ᏱᎰᏩ ᏂᏚᏛᏁᎸ ᎢᏏᎵ, ᎾᏍᎩ ᏥᏚᏭᏓᎴᏒ ᎠᏍᏓᏯ ᏂᎬᏩᏅᎿᏕᎬ ᎢᏥᏈᏱ ᎠᏁᎯ.
Ꮵ’ᎶᏃ ᎯᎠ ᏄᏪᏒᎩ, ᏱᎰᏩ ᎦᎸᏉᏙᏗ ᎨᏎᏍᏗ, ᎾᏍᎩ ᎢᏧᏓᎴᏛ ᏥᎩ ᎠᏍᏓᏯ ᏥᏂᎨᏨᎿᏕᎬ ᎢᏥᏈᏱ ᎠᏁᎯ, ᎠᎴ ᎠᏍᏓᏯ ᏥᏂᏨᎿᏕᎬ ᏇᎵᏲ; ᎾᏍᎩ ᏧᏭᏓᎴᏛ ᏥᎩ ᏴᏫ ᎠᏍᏓᏯ ᏥᏂᎬᏩᏅᎿᏕᎬ ᎢᏥᏈᏱ ᎠᏁᎯ.
ᎿᏉ ᏥᎦᏔᎭ ᏱᎰᏩ ᎤᏟ ᎤᎵᏂᎩᏗᏳ ᎨᏒ ᎡᏍᎦᏉ ᎾᏂᎥ ᎤᎾᏁᎳᏅᎯ; ᎾᎿᏰᏃ ᎤᎾᏢᏉᏗ ᏚᏂᎸᏫᏍᏓᏁᎸ ᎾᏍᎩ ᏚᏓᎵᏁᎯᏕᎸ.
Ꮵ’ᎶᏃ ᎼᏏ ᎤᎿᏥ ᎠᏥᎸ-ᎨᎳᏍᏗ ᎠᎴ ᏗᎵᏍᎪᎸᏓᏁᏗ ᎤᏁᎳᏅᎯ ᏚᎩᏒᎩ; ᎡᎳᏂᏃ ᎤᎷᏨᎩ, ᎠᎴ ᏂᎦᏛ ᏧᎾᏛᏐᏅᎯ ᎢᏏᎵ ᏧᎾᏤᎵᎦ, ᎤᏂᎩᏍᏗᏱ ᎦᏚ ᎢᏧᎳᎭ ᎼᏏ ᎤᎿᏥ ᎤᏁᎳᏅᎯ ᎠᎦᏔᎲᎢ.
ᎯᎠᏃ ᏄᎵᏍᏔᏅᎩ ᏭᎩᏨᏅ, ᎾᏍᎩ ᎼᏏ ᎤᏪᏅᎩ ᏧᏭᎪᏁᏗᏱ ᏴᏫ; ᏴᏫᏃ ᎤᎾᎴᎿᏫᏍᏛᎩ ᎼᏏ ᎤᏬᎸ ᏑᎾᎴ ᎤᏓᎴᏅᏛ ᎤᏒ ᎬᏗᏍᎩ.
ᎼᏏᏃ ᎤᎿᏥ ᎤᎪᎲ ᏂᎦᎥ ᏂᏓᏛᏁᎲ ᏴᏫ, ᎯᎠ ᏄᏪᏒᎩ, ᎦᏙ ᎯᎠ ᏥᏂᎩᏯᏛᏁᎭ ᏴᏫ?  ᎦᏙᏃ ᏨᏒᏂ ᎢᏦᎳ, ᏂᎦᏛᎬ ᏴᏫ ᎤᎾᎴᎿᏫᏍᏗ ᏦᎸ ᎾᎥᎢ, ᏑᎾᎴ ᎤᏓᎴᏅᏛ ᎤᏒ ᎬᏗᏍᎩ?
ᎼᏏᏃ ᎯᎠ ᏄᏪᏎᎸᏛ ᎤᎿᏥ, ᏅᏗᎦᎵᏍᏙᏗᎭ ᎬᎩᎷᏤᎲ ᏴᏫ ᎤᏂᎦᏛᎲᏍᎬ ᎤᏁᎳᏅᎯ ᏄᏪᏒᎢ.
ᎪᎱᏍᏗ ᎠᏰᎢᎵᏓᏍᏗ ᏧᏂᎰᎢ, ᎠᏴ ᎬᎩᎷᎢᎰᎢ; ᎠᏴᏃ ᏕᎦᏥᏳᎪᏓᏁᎰᎢ; ᎠᎴ ᎬᏂᎨᏒ ᏂᎦᏥᏴᏁᎰ ᎤᏁᎳᏅᎯ ᎤᏁᏨ, ᎠᎴ ᏧᏤᎵ ᏗᎧᎿᏩᏛᏍᏗ.
ᎼᏏᏃ ᎤᎿᏥ ᎯᎠ ᏄᏪᏎᎸᎩ, ᎾᏍᎩ ᎦᎿᏛᏁᎭ ᎥᏝ ᎣᏏᏳ ᏱᎩ.
ᏙᏓᎶᏯᏪᏥᏉ, ᏨᏒ ᎠᎴ ᎯᎠ ᏴᏫ ᏥᏣᎵᎪᏩᏕᎦ; ᎦᎨᏗᏳᏰᏃ ᏨᏒ ᏗᏣᎸᏫᏍᏓᏁᏗᏱ; ᎥᏝ ᏰᎵ ᎾᏍᎩ ᏱᏂᏍᏓᏴ ᏗᏣᎸᏫᏍᏗᏁᏗᏱ ᏨᏒ ᎨᏒᎢ.
ᎭᏛᏓᏍᏓᎾᏗ ᎠᏴ ᏥᏁᎬᎢ, ᏓᎬᏰᏲᏂ, ᎤᏁᎳᏅᎯᏃ ᏙᏓᏣᎧᎾᏩᏗᏙᎵ; ᎤᏁᎳᏅᎯ ᎢᏗᏢ ᎩᏯᎴᏁᎯ ᎨᏎᏍᏗ ᏴᏫ, ᎾᏍᎩ ᎠᏰᎢᎵᏓᏍᏗ ᎨᏒ ᎤᏁᎳᏅᎯ ᏫᏲᎮᏗ ᎨᏎᏍᏗ.
ᎩᏰᏲᏗᏃ ᎨᏎᏍᏗ ᎤᎵᏁᏨ ᎠᎴ ᏗᎧᎿᏩᏛᏍᏗ, ᎠᎴ ᎩᏯᏎᎮᏗ ᎾᎿ ᎤᏂᎶᎯᏍᏗᏱ ᎨᏒᎢ, ᎠᎴ ᏄᏍᏛ ᏧᏂᎸᏫᏍᏓᏁᏗ ᎨᏒᎢ.
ᎠᎴ ᎾᏍᏉ ᏔᏑᏰᏍᏗ ᎨᏎᏍᏗ ᏂᎦᏛ ᏴᏫ ᏄᎾᏛᏅ, ᎠᏂᏍᎦᏯ ᎠᏂᎦᏔᎿᎢ, ᎤᏁᎳᏅᎯ ᎠᏂᎾᏰᏍᎩ, ᎠᏂᏍᎦᏯ ᏚᏳᎪᏛ ᎠᏂᏁᎩ, ᎠᏂᏂᏆᏘᎯ ᎠᎬᎥᎯᏍᏗ ᎨᏒᎢ; ᎾᏍᎩᏃ ᏕᎯᏁᏤᎮᏍᏗ ᎤᏂᎬᏫᏳᏌᏕᎩ ᏂᏕᎲᏁᎮᏍᏗ ᏌᏉ ᎢᏯᎦᏴᎵ ᎾᏂᎥᎢ, ᎠᎴ ᎤᏂᎬᏫᏳᏌᏕᎩ ᎠᏍᎪᎯᏧᏈ ᎾᏂᎥᎢ, ᎤᏂᎬᏫᏳᏌᏕᎩ ᎯᏍᎦᏍᎪᎯ ᎾᏂᎥᎢ, ᎠᎴ ᎤᏂᎬᏫᏳᏌᏕᎩ ᎠᏍᎪᎯ ᎾᏂᎥᎢ;
ᎾᏍᎦᏃ ᎯᎠ ᏓᏄᎪᏓᏁᎮᏍᏗ ᏴᏫ ᏂᎪᎯᎸᎢ; ᎠᎴ ᎯᎠ ᏄᏍᏕᏍᏗ, ᎾᏍᎩ ᏂᎦᏛ ᎪᎱᏍᏗ ᎤᎵᏍᎨᏛ ᎠᏰᎢᎵᏓᏍᏗ ᎨᏒᎢ, ᏂᎯ ᎨᏣᏲᎮᏗ ᎨᏎᏍᏗ; ᎤᏍᏗᏉᏍᎩᏂ ᎠᏰᎢᎵᏓᏍᏗ ᎨᏒ ᎾᏍᎩ ᏓᏄᎪᏗᏍᎨᏍᏗ; ᎾᏍᎩᏃ ᎤᏓᏌᎧᎯᎨ ᏂᏣᎵᏍᏓᏁᎮᏍᏗ, ᎠᎴ ᎾᏍᎩ ᎤᏁᎳᏗᏍᏗᏍᎨᏍᏗ ᏣᎵᏐᏈᎸᎢ.
ᎢᏳᏃ ᎾᏍᎩ ᎯᎠ ᏱᏂᏣᏛᏁᎸ, ᎠᎴ ᎤᏁᎳᏅᎯ ᎾᏍᎩ ᏱᏂᏣᏪᏎᎸ, ᎿᏉ ᎾᏍᎩ ᏰᎵ ᏱᏅᏂᎠ ᏂᎯ, ᎠᎴ ᏂᎦᏛ ᎯᎠ ᏴᏫ ᎾᏍᏉ ᎤᎾᏤᎵᎪᎯ ᏅᏩᏙᎯᏯᏛ ᏭᏂᎶᎯᏍᏗ ᎨᏎᏍᏗ.
ᎼᏏᏃ ᎤᏛᏓᏍᏓᏁᎸᎦᎩ ᎧᏁᎬ ᎤᎿᏥ, ᎠᎴ ᏂᎦᎥ ᏄᏪᏒ ᏄᏛᏁᎸᎩ.
ᎼᏏᏃ ᏚᏑᏰᏒᎩ ᎠᏂᎦᏔᎿᎢ ᎠᏂᏍᎦᏯ ᏂᎬᎾᏛ ᎢᏏᎵᏱ, ᎠᎴ ᏄᏂᎬᏫᏳᏌᏕᎩ ᏂᏚᏩᏁᎸᎩ ᏴᏫ ᎠᏁᎲᎢ, ᏄᏂᎬᏫᏳᏌᏕᎩ ᏂᏚᏩᏁᎸᎩ ᏌᏉ ᎢᏯᎦᏴᎵ ᎾᏂᎥᎢ, ᏄᏂᎬᏫᏳᏌᏕᎩ ᎯᏍᎦᏍᎪᎯ ᎾᏂᎥᎢ, ᎠᎴ ᏄᏂᎬᏫᏳᏌᏕᎩ ᎠᏍᎪᎯ ᎾᏂᎥᎢ.
ᎠᎴ ᎾᏍᎩ ᏓᏄᎪᏓᏁᎯᎩ ᏴᏫ ᏂᎪᎯᎸᎢ; ᎪᎱᏍᏗ ᎠᏍᏓᏯ ᎠᏰᎢᎵᏓᏍᏗ ᎨᏒ ᎼᏏ ᎠᏂᏲᎮᎲᎩ; ᏂᎦᎥᏃ ᎤᏍᏗ ᎠᏰᎢᎵᏓᏍᏗ ᎨᏒ ᎤᏅᏒᏉ ᏓᏄᎪᏗᏍᎬᎩ.
ᎼᏏᏃ ᎤᏁᎳᎩ ᎤᏪᎵᏎᎸᎩ ᎥᎤᏪᏅᏍᏗᏱ ᎤᎿᏥ; ᎤᏪᏅᏒᎩᏃ ᎤᏩᏒ ᎤᏤᎵᎪᎯ ᏭᎶᏒᎩ.
ᏦᎢᏁ ᏅᏙᎯ, ᏅᏓᎬᏩᎾᏂᎩᏛ ᎢᏏᎵ ᏧᏪᏥ ᎢᏥᏈᏱ ᎤᎾᏤᎵᎪᎯ, ᎾᎯᏳ ᎢᎦ ᎤᏂᎷᏨᎩ ᎢᎾᎩ ᎨᏒ ᏌᎾᏱ.
ᎵᏆᏗᎻᏰᏃ ᎤᎾᎩᏛ ᎨᏒᎩ, ᎢᎾᎨᏃ ᎨᏒ ᏌᎾᏱ ᏭᏂᎷᏨᎩ, ᎠᎴ ᏭᎾᏅᏅᎩ ᎢᎾᎨᎢ; ᎠᎴ ᎾᎿ ᎢᏏᎵ ᎠᏂᏅᎩ ᎣᏓᎸ ᎢᎬᎭᏗᏢ.
ᎼᏏᏃ ᎤᏁᎳᏅᎯ ᏤᏙᎲ ᏭᎶᏒᎩ, ᏱᎰᏩᏃ ᏓᏳᏯᏅᎲᎩ ᎣᏓᎸᎢ, ᎯᎠ ᏅᏓᏳᏪᏒᎩ, ᎯᎠ ᏂᎩᏪᏏ ᏤᎦᏈ ᎤᏂᏠᏱ ᎨᏒᎢ, ᎠᎴ ᎯᎠ ᏂᎩᏪᏏ ᎢᏏᎵ ᏧᏪᏥ;
ᎢᏥᎪᎲ ᎢᏥᏈᏱ ᎠᏁᎯ ᏂᎦᏥᏴᏁᎸᎢ, ᎠᎴ ᏕᏨᏂᏙᎸ ᎠᏬᎭᎵ ᏗᎧᏃᎨᏂ, ᎠᎴ ᏕᏨᏯᏘᏃᎸ ᎠᏋᏒ ᎾᏆᏛᏅᎢ.
ᎾᏍᎩᏃ ᎢᏳ ᎤᏙᎯᏳᎯᏯ ᏱᏣᏛᏓᏍᏔᏅ ᏥᏁᎬᎢ, ᎠᎴ ᏱᏥᏍᏆᏂᎪᏔᏅ ᎠᏆᏤᎵ ᎧᏃᎮᏛ ᏓᏠᎯᏍᏛᎢ, ᎿᏉ ᎦᎵᏉᏗ ᏧᎬᏩᎶᏗ ᎨᏎᏍᏗ ᏕᏨᏯᎦᏂᏍᎬᎢ, ᎡᏍᎦᏉ ᎾᏂᎥ ᏴᏫ; ᏂᎬᎾᏛᏰᏃ ᎡᎶᎯ ᎠᏆᏤᎵᎦ.
ᎠᎴ ᏗᏆᏤᎵ ᏅᏓᏣᎵᏍᏔᏂ ᎢᏥᎬᏫᏳᎯ ᎠᎦᎸ-ᎢᏤᎶᎯ, ᎠᎴ ᎡᏥᎸᏉᏔᏅᎯ ᎢᏣᏓᏤᎵᏛ.  ᎯᎠ ᎾᏍᎩ ᏄᏍᏕᏍᏗ ᎧᏃᎮᏛ ᎩᏃᎮᎮᏗ ᏥᎩ ᎢᏏᎵ ᏧᏪᏥ.
ᎼᏏᏃ ᎤᎷᏨᎩ, ᎠᎴ ᏫᏚᏯᏅᎲᎦ ᏧᎾᏛᏐᏅᎯ ᏴᏫ ᏧᎾᏤᎵᎦ, ᎠᎴ ᎾᏍᎩ ᎬᏂᎨᏒ ᏂᏚᏩᏁᎸᎩ ᏂᎦᏛ ᎯᎠ ᎧᏃᎮᏛ ᏱᎰᏩ ᎤᏁᏤᎸᎯ.
ᏂᎦᏛᏃ ᏴᏫ ᎤᏃᏅᎯ ᎤᏂᏁᏨᎩ, ᎯᎠ ᏄᏂᏪᏒᎩ, ᏂᎦᏛ ᏱᎰᏩ ᏃᎩᏪᏎᎸ ᎾᏍᎩ ᏅᏓᏲᏣᏛᏁᎵ.  ᎼᏏᏃ ᏄᏂᏪᏒ ᏴᏫ ᏭᏃᏁᎸᎩ ᏱᎰᏩ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎬᏂᏳᏉ, ᏓᎬᎷᏤᎵ, ᏥᏯᎡᏍᏗ ᎤᎭᎨᏛ ᎤᎶᎩᎸᎢ, ᎾᏍᎩ ᏴᏫ ᎤᎾᏛᎪᏗᏱ ᎬᏬᏁᏔᏅᎭ, ᎠᎴ ᎾᏍᏉ ᎨᏦᎯᏳᏗᏱ ᏂᎪᎯᎸᎢ.  ᎼᏏᏃ ᏄᏂᏪᏒ ᏴᏫ ᏱᎰᏩ ᏭᏃᏁᎸᎩ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎮᎾ ᏴᏫ ᏗᏁᏙᎲᎢ, ᎠᎴ ᏫᎩᏯᏛᏅᎢᏍᏓ ᎪᎯ ᎢᎦ, ᎠᎴ ᏑᎾᎴᎢ, ᎠᎴ ᏫᏓᏅᎩᎶᏨ ᏧᎾᏄᏬᎢ,
ᎠᎴ ᎤᎾᏛᏅᎢᏍᏘᏌᏛ ᎨᏎᏍᏗ ᏦᎢᏁ ᎢᎦ ᎠᏴᏆᎸᎲᎭ; ᏦᎢᏁᏰᏃ ᎢᎦ ᏱᎰᏩ ᏛᎩᎸᏂᎵ ᏂᎦᏛ ᏴᏫ ᏓᏂᎧᏅ ᏌᎾᏱ.
ᎠᎴ ᎩᏯᏟᎶᎡᎸᎭ ᎬᏩᏚᏫᏛ ᏴᏫ ᎤᏁᏓᏍᏗᏱ, ᎯᎠ ᏂᎩᏪᏎᎸᎭ, ᎢᏣᏓᏯᏫᏍᎨᏍᏗ ᎢᏨᏒ, ᎾᏍᎩ ᏞᏍᏗ ᎢᏥᎿᎷᏒᎩ ᎣᏓᎸᎢ, ᎠᎴ ᏞᏍᏗ ᎠᎦᏐᎠᏍᎬ ᎢᏣᏒᏂᎸᎩ; ᎩᎶ ᎠᏒᏂᎮᏍᏗ ᎠᏎ ᎠᏥᎢᏍᏗ ᎨᏎᏍᏗ;
ᎾᏍᏉ ᎩᎶ ᎤᏬᏰᏂ ᎤᏒᏂᏍᏙᏗ ᎢᎨᏎᏍᏗ, ᎾᏍᎩ ᎠᏎ ᏅᏯ ᏣᎬᏂᏍᏙᏗ ᎨᏎᏍᏗ, ᎠᎴ ᏗᎬᏩᎶᏒᎯ ᎠᏥᏲᏍᏗ ᎨᏎᏍᏗ, ᎦᎾᏜᎢᏉ ᎾᏍᏉ ᎨᏎᏍᏗ, ᎠᎴ ᏴᏫ ᎨᏎᏍᏗ, ᎠᏎ ᏞᏍᏗ ᏱᎬᏁᏍᏗ; ᎠᏤᎷᎯᏍᏗ ᎤᏃᏴᎳᏒᎭ, ᎣᏓᎸ ᎤᏂᎷᎯᏍᏗ ᎨᏎᏍᏗ.
ᎼᏏᏃ ᎤᎦᏐᎠᏒᎩ ᎣᏓᎸ ᏴᏫ ᏗᏁᏙᎲ ᏭᎷᏨᎩ, ᎠᎴ ᏚᏛᏅᎢᏍᏔᏅᎩ ᏴᏫ, ᎠᎴ ᏚᏅᎩᎶᎥᎩ ᏧᎾᏄᏬᎢ.
ᎠᎴ ᎯᎠ ᏂᏚᏪᏎᎸᎩ ᏴᏫ, ᎢᏣᏛᏅᎢᏍᏗᏌᏛ ᎨᏎᏍᏗ ᏦᎢᏁ ᎢᎦ ᎠᎵᏰᎢᎶᎸᎭ; ᏞᏍᏗ ᎠᎨᏴ ᎾᎥ ᎡᏥᎷᏤᎸᎭ.
ᎯᎠᏃ ᏄᎵᏍᏔᏅᎩ ᏦᎢᏁ ᎢᎦ ᏑᎾᎴᎢ, ᎤᏴᏓᏆᎶᎥᎩ, ᎠᎴ ᎤᎾᎦᎸᎲᎩ, ᎠᎴ ᎤᎭᎨᏛ ᎤᎶᎩᎳᏛᎩ ᎣᏓᎸᎢ, ᎠᎴ ᎠᏤᎷᎩ ᎤᏣᏔᏅᎯ ᎠᏍᏓᏱᏳ ᎤᏃᏴᎳᏒᎩ, ᏂᎦᏛᏰᏃ ᏴᏫ ᏂᎬᎾᏛ ᎠᏂᏅ ᏚᏂᎾᏮᎩ.
ᎼᏏᏃ ᎠᏂᏅ ᏚᏄᎪᏫᏒᎩ ᏴᏫ ᎤᏁᎳᏅᎯ ᏚᎾᏠᏒᏒᎩ; ᎠᎦᏐᎠᏏᎯᎲᏃ ᎣᏓᎸ ᎤᎾᎴᎿᏫᏍᏔᏅᎩ.
ᏌᎾᏱᏃ ᎣᏓᎸ ᏂᎬ ᏚᎦᏒᏍᏛᎩ, ᏅᏓᎦᎵᏍᏙᏗᏍᎬᎩ ᏱᎰᏩ ᎤᎩᎸᏂᎸᎢ ᎠᏥᎸ ᎤᏄᏬᎣᏛᎢ; ᏧᎦᏒᏍᏗᏃ ᎠᎵᏌᎳᏗᏍᎬᎩ ᏔᎷᎩᏍᎩ ᎬᎾᏬᏙᏗᏱ ᏥᏚᎦᏒᏍᏙ ᎾᏍᎩᏯ ᎨᏒᎩ, ᏂᎬᏃ ᎣᏓᎸ ᎤᏣᏔᏅᎯ ᎤᎵᏖᎸᏅᎩ.
ᎿᏉᏃ ᎠᏤᎷᎩ ᎪᎯᏗᏳ ᎤᏃᏴᎳᏒ, ᎠᎴ ᎤᏣᏔᏅᎯ ᎠᏍᏓᏱᏳ ᏂᎦᎵᏍᏗᏍᎬᎢ, ᎼᏏ ᎤᏁᏨᎩ, ᎤᏁᎳᏅᎯᏃ ᏓᏳᏁᏤᎸᎩ ᏰᎵ ᎬᏛᎪᏗ ᎨᏒᎢ.
ᏱᎰᏩᏃ ᎤᏠᎠᏒᎩ ᎣᏓᎸ ᎤᎩᎸᏂᎸᎩ ᎣᏓᎸ ᎦᎸᎳᏗ; ᏱᎰᏩᏃ ᏓᏳᏯᏅᎲᎩ ᎼᏏ ᎣᏓᎸ ᎦᎸᎳᏗ; ᎼᏏᏃ ᎤᎿᎷᏒᎩ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎭᏠᎠᎯ, ᏫᏖᏯᏔᎲᎦ ᏴᏫ, ᏯᏂᎦᏛᎴᎯᏰᏃ ᏱᎰᏩ ᎡᏙᎲ ᏅᎾᎦᏙᏍᏙᏗᏱ, ᎠᎴ ᎤᏂᏣᏘ ᏱᏓᏂᏲᎱᎯ.
ᎠᎴ ᎾᏍᏉ ᎠᏥᎸ-ᎠᏁᎶᎯ ᏱᎰᏩ ᎾᎥ ᎠᏂᎷᏤᎯ, ᏩᎾᏓᏅᎦᎸ, ᏱᎰᏩᏰᏃ ᏯᎦᏛᎴᎯ ᎠᏁᏙᎲᎢ.
ᎼᏏᏃ ᎯᎠ ᏄᏪᏎᎸᎩ ᏱᎰᏩ, ᎥᏝ ᏰᎵ ᎣᏓᎸ ᏌᎾᏱ ᏴᎬᏂᎷᎩ ᏴᏫ; ᏨᏍᎩᏁᏤᎸᏰᏃ, ᎯᎠ ᏥᏅᏣᏪᏒᎩ, ᎢᏣᏟᎶᎢᏛ ᎣᏓᎸ ᎬᏩᏚᏫᏛ, ᎠᎴ ᎦᎸᏉᏗᏳ ᏂᏨᎦ.
ᏱᎰᏩᏃ ᎯᎠ ᏄᏪᏎᎸᎩ, ᎮᎾ, ᎭᏠᎠᎯ; ᎠᎴ ᏔᎩᎳᏩᏒᎭ ᏂᎯ, ᎠᎴ ᎡᎳᏂ ᎢᏍᏕᎮᏍᏗ; ᎠᏥᎸᏴᎩᏂ-ᎠᏁᎶᎯ ᎠᎴ ᏴᏫ ᏞᏍᏗ ᎤᏂᎦᏛᎴᏒᎭ ᎤᏂᎿᎷᏒᎭ ᏭᏂᎷᏤᏗᏱ ᏱᎰᏩ, ᎾᏍᎩᏰᏃ ᏯᎦᏛᎴᎯ ᎠᏁᏙᎲᎢ.
ᎰᏩᏃ ᎼᏏ ᎤᎦᏐᎠᏏᎸᎩ ᏴᏫ ᎠᏁᏙᎲᎢ, ᎠᎴ ᏚᏬᏁᏔᏅᎩ.
ᎤᏁᎳᏅᎯᏃ ᏂᎦᏛ ᎤᏁᏨᎩ ᎯᎠ ᏄᏪᏒᎩ,
ᎠᏴ ᏱᎰᏩ ᏣᏁᎳᏅᎯ ᎾᏍᎩ ᎢᏥᏈᏱ ᏅᏓᏣᏄᎪᏫᏒᎯ, ᏗᎨᏥᎾᏝᎢ ᏙᏗᏂᏁᎸᎢ.
ᏞᏍᏗ ᎤᏩᎾᏓᎴ ᎤᎾᏁᎳᏅᎯ ᏗᏣᏰᎸᎯ ᎢᎬᏱᏢ ᎠᏆᎧᏛ ᏬᏗᏣᎧᏁᏍᏗ.
ᏞᏍᏗ ᎪᎱᏍᏗ ᏨᏒ ᏣᏓᏙᏢᎾᏁᎸᎩ, ᏗᏟᎶᏍᏔᏅᎯ ᎪᎱᏍᏗ ᎦᎸᎶᎢ ᎡᎯ, ᎠᎴ ᏗᏟᎶᏍᏔᏅᎯ ᎪᎱᏍᏗ ᎡᎶᎯ ᎡᎯ, ᎠᎴ ᏗᏟᎶᏍᏔᏅᎯ ᎪᎱᏍᏗ ᎠᎹᏱ ᎡᎯ ᎦᏙᎯ ᎡᎳᏗᏢ;
ᏞᏍᏗ ᎡᎳᏗ ᏱᏂᎩᏯᏛᏁᎴᏍᏗ, ᎠᎴ ᏞᏍᏗ ᏱᎩᏯᏓᏙᎵᏍᏓᏁᎴᏍᏗ; ᎠᏴᏰᏃ ᏱᎰᏩ ᏣᏁᎳᏅᎯ ᎠᏆᏛᏳᎩᏍᏗᏳ ᎠᏆᏁᎳᏅᎯ, ᎠᏂᎦᏴᎵᎨ ᎤᏂᏍᎦᏅᏨᎢ ᏅᏓᎦᎵᏍᏙᏗᏍᎩ ᏗᏥᎩᎵᏲᎢᏍᏗᏍᎩ ᏧᏁᏥ ᎬᎩᏍᎦᎩ, ᏦᎢ, ᎠᎴ ᏅᎩ ᎢᏳᎾᏗᏁᏟᏴᏛ ᏩᏍᏘ;
ᏗᏥᏙᎵᎩᏃ ᎤᏣᏔᏅᎯ ᎢᏳᎾᏓᏁᏟᏴᏛ ᎬᎩᎨᏳᎯ ᎠᎴ ᎠᎩᏁᏨ ᎠᏂᏯᏆᏂᎪᏗᏍᎩ.
ᏞᏍᏗ ᎠᏎᏉᏉ ᏱᏣᏁᎢᏍᏔᏁᏍᏗ ᏱᎰᏩ ᏣᏁᎳᏅᎯ ᏕᏅᏙᎥᎢ; ᎥᏝᏰᏃ ᏱᎰᏩ ᏄᏍᎦᏅᏨᎾ ᏴᎬᏰᎸᎾ ᎠᏎᏉ ᏕᎤᏙᎥ ᎧᏁᎢᏍᏗᏍᎩ.
ᏣᏅᏖᏍᏗ ᎤᎾᏙᏓᏆᏍᎬᎢ ᎢᎦ, ᏣᎸᏉᏙᏗᏱ.
ᏑᏓᎵ ᎢᎦ ᏕᏣᎸᏫᏍᏓᏁᎮᏍᏗ, ᎠᎴ ᏂᎦᏛ ᏗᏣᎸᏫᏍᏓᏁᏗ ᎨᏒ ᎿᏛᏁᎮᏍᏗ;
ᎦᎸᏉᎩᏁᏍᎩᏂ ᎢᎦ ᎤᎾᏙᏓᏆᏍᎬᎢ ᏱᎰᏩ ᏣᏁᎳᏅᎯ ᎤᏤᎵᎦ; ᏞᏍᏗ ᎪᎱᏍᏗ ᏗᏣᎸᏫᏍᏓᏁᎸᎩ ᎾᎯᏳᎢ, ᏨᏒ, ᎠᎴ ᎠᏍᎦᏯ ᏤᏥ, ᎠᎴ ᎠᎨᏴ ᏤᏥ, ᎠᎴ ᎠᏍᎦᏯ ᎯᏅᏏᏓᏍᏗ, ᎠᎴ ᎠᎨᏴ ᎯᏅᏏᏓᏍᏗ, ᎠᎴ ᎦᎾᏝᎢ ᏣᏤᎵᎦ, ᎠᎴ ᎯᏁᎸ ᎡᏙᎯ.
ᏱᎰᏩᏰᏃ ᏑᏓᎵ ᎢᎦ ᏚᏱᎵᏙᎴ ᏚᏬᏢᏁ ᎦᎸᎶᎢ ᎠᎴ ᎡᎶᎯ, ᎠᎴ ᎠᎺᏉᎯ, ᎠᎴ ᏂᎦᏛ ᎾᎿ ᏣᏁᎭ, ᎦᎵᏉᎩᏁᏃ ᎢᎦ ᎤᏯᏪᏐᎴᎢ; ᎾᏍᎩ ᎢᏳᏍᏗ ᏱᎰᏩ ᎣᏍᏛ ᎤᏁᏤᎴ ᎤᎾᏙᏓᏆᏍᎬ ᎢᎦ, ᎠᎴ ᎦᎸᏉᏗᏳ ᏄᏩᏁᎴᎢ.
ᎯᎸᏉᏕᏍᏗ ᏣᏙᏓ ᎠᎴ ᏣᏥ, ᎾᏍᎩ ᎪᎯᏗᏳ ᏣᎴᏂᏓᏍᏗᏱ ᎦᏙᎯ ᎾᏍᎩ ᏱᎰᏩ ᏣᏁᎳᏅᎯ ᏥᏣᏁᎭ.
ᏞᏍᏗ ᏣᏓᎸᎩ.
ᏞᏍᏗ ᏣᏓᏲᏁᎸᎩ.
ᏞᏍᏗ ᏣᏃᏍᎩᏒᎩ.
ᏞᏍᏗ ᎦᏰᎪᎩ ᏣᏃᎮᎸᎩ ᎯᏯᏡᏔᏅᎩ ᎾᎥ ᎢᏗᏯᏓᏓᎳ.
ᏞᏍᏗ ᎾᎥ ᎢᏗᏍᏓᏓᎳ ᎦᏁᎸᎢ ᎯᏯᏚᎸᎡᎸᎩ, ᏞᏍᏗ ᎾᎥ ᎢᏗᏍᏓᏓᎳ ᎤᏓᎵᎢ ᎯᏯᏚᎸᎡᎸᎩ, ᎠᎴ ᏞᏍᏗ ᎤᏅᏏᏓᏍᏗ ᎠᏍᎦᏯ, ᎠᎴ ᎤᏅᏏᏓᏍᏗ ᎠᎨᏴ, ᎠᎴ ᎤᏤᎵ ᏩᎦ, ᎠᎴ ᎤᏤᎵ ᏐᏈᎵ ᏗᎦᎵᎠᏅᎯᏛ ᎠᎴ ᏂᎦᎥ ᎪᎱᏍᏗ ᎾᎥ ᎢᏗᏍᏓᏓᎳ ᎤᏤᎵᎦ.
ᏂᎦᏛᏃ ᏴᏫ ᎤᎾᏙᎴᎰᏒᎩ ᎤᏍᏆᏃᏴᎬᎢ, ᎠᎴ ᎠᏓᏪᎵᎩᏍᎬᎢ, ᎠᎴ ᎠᏤᎷᎩ ᎤᏃᏴᎬᎢ, ᎠᎴ ᎣᏓᎸ ᏚᎦᏒᏍᏛᎢ.  ᎤᏂᎪᎲᏃ ᏴᏫ ᎤᎾᏓᏅᏒᎩ, ᎠᎴ Ꭸ ᎢᏴᏛ ᏓᏳᎾᎴᎿᏫᏍᏔᏅᎩ.
ᎠᎴ ᎯᎠ ᏄᏂᏪᏎᎸᎩ ᎼᏏ, ᏂᎯ ᏍᎩᏬᏁᏓ, ᏓᏲᏣᏛᏓᏍᏔᏂᏃ ᎤᏁᎳᏅᎯᏍᎩᏂ ᏞᏍᏗ ᎣᎩᏬᏁᏔᏅᎩ, ᏱᏙᏥᏲᎱᎯᏰᏃ.
ᎼᏏᏃ ᎯᎠ ᏂᏚᏪᏎᎸᎩ ᏴᏫ; ᏞᏍᏗ ᏱᏥᏍᎦᎢᎮᏍᏗ, ᎤᏁᎳᏅᎯᏰᏃ ᎢᏥᎪᎵᏰᎢᎸ, ᎠᎴ ᎤᎾᏰᎯᏍᏗ ᎨᏒ ᎤᏤᎵᎦ ᎢᎬᏱᏢ ᏕᏣᎧᏛ ᎢᏳᎵᏍᏔᏂᏓᏍᏗᏱ; ᎾᏍᎩᏃ ᎢᏥᏍᎦᏅᎢᏍᏗᏱ ᏂᎨᏒᎾ ᎢᏳᎵᏍᏙᏗᏱ.
ᏴᏫᏃ Ꭸ ᎢᏴᏛ ᏓᏳᎾᎴᎿᏫᏍᏛᎩ; ᎼᏏᏃ ᎾᎥ ᎤᎷᏨᎩ ᎤᎭᎨᏛ ᎤᎵᏏᎬ ᎾᎿ ᎤᏁᎳᏅᎯ ᎡᏙᎲᎢ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎯᎠ ᏂᎩᏪᏎᎵᎭ ᎢᏏᎵ ᏧᏪᏥ, ᎢᏥᎪᎲ ᎦᎸᎳᏗ ᎢᏴᏛ ᏗᏨᏬᏁᏔᏅᎢ.
ᎥᏞᏍᏗ ᎠᏕᎸ ᎤᏁᎬ ᏗᏦᏢᏙᏗ ᏱᎨᏎᏍᏗ ᎤᎾᏁᎳᏅᎯ, ᎠᎴ ᎥᏞᏍᏗ ᎠᏕᎸ ᏓᎶᏂᎨ ᏗᏣᏓᏙᏢᎾᏁᏙᏗ ᏱᎨᏎᏍᏗ ᎤᎾᏁᎳᏅᎯ.
ᎠᏥᎸ-ᎨᎳᏍᏗᏱ ᎦᏓ ᏍᎩᏲᏢᎾᏁᏙᏗ ᎨᏎᏍᏗ, ᎠᎴ ᎾᎿ ᎢᏣᎵᏍᎪᎸᏙᏗ ᎨᏎᏍᏗ ᎠᏥᎸ ᎨᎳᏍᏗ, ᎠᎴ ᏅᏩᏙᎯᏯᏛ ᎠᏓᏁᎯ ᎠᎵᏍᎪᎸᏙᏗ, ᎠᏫ ᏗᏣᏤᎵᎦ, ᎠᎴ ᏩᎦ ᏗᏣᏤᎵᎦ.  ᏂᎦᎥᎢ ᎾᎿ ᎠᏅᏓᏗᏍᏗ ᏂᎬᏁᎮᏍᏗ ᏓᏆᏙᎥᎢ, ᎾᎿ ᎬᎷᏤᏗ ᎨᏎᏍᏗ, ᎠᎴ ᎣᏍᏛ ᎢᎬᏯᏛᏁᏗ ᎨᏎᏍᏗ.
ᎢᏳ ᎠᎴ ᏅᏯ ᎢᏍᎩᏲᏢᎾᏁᏓᏁᎸ ᎠᏥᎸ ᎨᎳᏍᏗᏱ, ᏞᏍᏗ ᏗᏲᎳᏅᎯ ᏅᏯ ᎢᏣᏁᏍᎨᏙᏗ ᏱᎨᏎᏍᏗ; ᎦᏅᏆᎶᏍᏗᏰᏃ ᎾᎿ ᎢᎯᏱᏙᎸᎭ ᎦᏓᎭ ᏅᏛᏁᎵ.
ᎥᏝ ᎠᎴ ᎠᎩᎳᏫᏍᏗᏱ ᏣᎳᏫᏍᏗ ᎨᏎᏍᏗ ᎠᏥᎸ ᎨᎳᏍᏗᏱ ᎠᏆᏤᎵᎦ; ᏣᏲᏓᎬᏰᏃ ᎨᏒ ᏯᏂᎪᏩᏛ.
ᎾᏍᎩᏃ ᎯᎠ ᏗᎧᎿᏩᏛᏍᏗ ᎾᏍᎩ ᎬᏂᎨᏒ ᎢᎩᏴᏁᏗ ᎨᏒᎢ.
ᎢᏳᏃ ᎠᏧᏏ ᎯᏅᏏᏓᏍᏗ ᎢᎯᏩᏒᎭ, ᏑᏓᎵ ᏧᏕᏘᏴᏛ ᎪᎱᏍᏗ ᎤᏛᏁᏗ ᎨᏎᏍᏗ; ᎦᎵᏉᎩᏁᏃ ᎤᏕᏘᏴᏌᏗᏒ ᎾᏥᎾᏝᎥᎾ ᎤᏄᎪᎢᏍᏗ ᎨᏎᏍᏗ ᎪᎱᏍᏗ ᏄᎫᏴᎲᎾ.
ᎢᏳᏃ ᎤᏩᏒᏉ ᎤᎷᏨᎯ ᏱᎩ, ᎤᏩᏒᏉ ᎤᏄᎪᎢᏍᏗ ᎨᏎᏍᏗ; ᎢᏳᏃ ᎤᏓᎵ ᏱᎩ, ᎿᏉ ᎤᏓᎵᎢ ᎤᏂᏄᎪᎢᏍᏗ ᎨᏎᏍᏗ.
ᎢᏳᏃ ᎤᎾᏝᎢ ᏳᏪᎧᏁᎸ ᎤᏓᎵᎢ, ᎾᏍᎩᏃ ᏱᏚᎾᏄᎪᏫᏎᎸ ᏧᏪᏥ ᎠᏂᏍᎦᏯ ᎠᎴ ᎠᏂᎦᏴ; ᎠᎨᏴ ᎠᎴ ᏧᏪᏥ ᎤᏓᎾᏝᎢ ᏧᏤᎵ ᎨᏎᏍᏗ, ᎤᏩᏒᏉᏃ ᎤᏄᎪᎢᏍᏗ ᎨᏎᏍᏗ.
ᎠᏥᎾᏝᎢᏃ ᎬᏂᎨᏒ ᎢᏳ ᎯᎠ ᏱᏄᏪᏒ, ᎠᎦᎾᏝᎢ ᏥᎨᏳᎠ, ᎠᏆᏓᎵᎢ, ᎠᎴ ᏗᏇᏥ; ᎥᏝ ᏅᎩᎾᏝᎥᎾ ᏴᎦᏥᏄᎪᎢ;
ᎿᏉ ᎾᏍᎩ ᎤᎾᏝᎢ ᎤᏘᏃᎯᏍᏗ ᎨᏎᏍᏗ ᎤᏁᎳᏅᎯᏱ; ᎠᎴ ᎾᏍᏉ ᎦᎶᎯᏍᏗᏱ ᎠᎴ ᎦᎶᎯᏍᏗᏱ ᎦᏯᎸ ᎤᏘᏃᎯᏍᏗ ᎨᏎᏍᏗ; ᎤᎾᏝᎢᏃ ᏴᎩ ᎬᏗ ᎤᏔᎴᏎᏗ ᎨᏎᏍᏗ ᎦᎴᏂ; ᏂᎪᎯᎸᏃ ᎠᏥᎾᏢᏗ ᎨᏎᏍᏗ.
ᎢᏳᏃ ᎩᎶ ᎠᏍᎦᏯ ᎤᏪᏥ ᎠᎨᏴ ᏳᎾᏗᏅ, ᎠᏥᎾᏝᎢ ᎢᏳᎵᏍᏙᏗᏱ, ᎥᏝ ᎠᏂᏍᎦᏯ ᏗᎨᏥᎾᏝᎢ ᎠᏂᏄᎪᎬ ᎾᏍᎩᏯ ᎬᏩᏄᎪᎢᏍᏗ ᏱᎨᏎᏍᏗ.
ᎢᏳᏃ ᎣᏏᏳ ᏄᏰᎸᏒᎾ ᏱᎩ ᎤᎾᏝᎢ, ᎾᏍᎩ ᎤᏓᏴᏍᏗᏱ ᎤᎯᏨᎢ, ᎿᏉ ᎤᏁᎳᎩ ᎤᏪᎵᏍᏗ ᎨᏎᏍᏗ ᎠᎦᎫᏴᏗᏱ; ᎤᏩᎾᏓᎴᏍᎩᏂ ᏴᏫ ᎥᏝ ᏳᎮᏍᏗ ᏧᏪᎧᎯᏗᏱ, ᎤᎶᎾᏍᏔᏅᎢ ᎢᏳᏍᏗ.
ᎢᏳᏃ ᏅᏩᏓᎴ ᎠᏓᏰᎨᏍᏗ, ᎤᎵᏍᏓᏴᏗ, ᏧᏄᏬᎢ, ᎠᎴ ᏚᏳᎪᏛ ᎢᏯᏛᏁᏗ ᎨᏒ ᏛᏤᎲ, ᎥᏝ ᎤᎪᎳᏕᏗ ᏱᎨᏎᏍᏗ.
ᎢᏳᏃ ᏅᏩᏓᎴ ᎠᏓᏰᎨᏍᏗ, ᎤᎵᏍᏓᏴᏗ, ᏧᏄᏬᎢ, ᎠᎴ ᏚᏳᎪᏛ ᎢᏯᏛᏁᏗ ᎨᏒ ᏛᏤᎲ, ᎥᏝ ᎤᎪᎳᏕᏗ ᏱᎨᏎᏍᏗ.
ᎢᏳᏃ ᎾᏍᎩ ᏦᎢ ᎢᏳᏓᎴᎩ ᏄᏛᏁᎸᎾ ᏱᎩ, ᎿᏉ ᎠᏎᏉ ᎤᏄᎪᎢᏍᏗ ᎨᏎᏍᏗ ᎠᏕᎸ ᏄᎫᏴᏔᏅᎾ.
ᎦᎶ ᏴᏫ ᎢᎬᏂᎮᏍᏗ ᎾᏍᎩᏃ ᎠᏲᎱᏍᎨᏍᏗ, ᎠᏎ ᎤᏲᎱᎯᏍᏗ ᎨᏎᏍᏗ.
ᎢᏳᏃ ᎠᏎ ᎾᏍᎩ ᏄᏛᏁᎸᎾ ᎢᎨᏎᏍᏗ, ᎤᏁᎳᏅᎯᏉᏍᎩᏂ ᏱᏚᏲᎯᏎᎸ; ᎿᏉ ᏓᎬᏯᏎᎫᎵ ᏭᎶᎯᏍᏗᏱ ᎤᎵᏘᏍᏗᏱ.
ᎢᏳᏍᎩᏂ ᎩᎶ ᎠᏎ ᎤᏚᎸᏛ ᎨᏒ ᎦᎶᏄᎮᏛ ᏳᏩᏔᏅ ᎾᎥ ᎢᏧᎾᏓᎳ ᏳᎸ, ᎯᏯᎧᎲᏍᏗ ᎦᏎᏍᏗ ᎠᏆᏤᎵ ᎠᏥᎸ ᎨᎳᏍᏗᏱ, ᎾᏍᎩ ᎤᏲᎱᎯᏍᏗᏱ.
ᎠᎴ ᎩᎶ ᎤᏙᏓ, ᎠᎴ ᎤᏥ ᎢᎬᏂᎮᏍᏗ, ᎠᏎ ᎤᏲᎱᎯᏍᏗ ᎨᏎᏍᏗ.
ᎠᎴ ᎩᎶᎢ ᎠᏍᎦᏯ ᎢᎦᏃᏍᎩᏍᎨᏍᏗ, ᎠᎴ ᎢᎦᎾᏕᎨᏍᏗ, ᎠᎴ ᎤᏪᎧᎲᏉ ᎠᏥᏩᏛᎡᎮᏍᏗ, ᎠᏎ ᎤᏲᎱᎯᏍᏗ ᎨᏎᏍᏗ.
ᎠᎴ ᎩᎶᎢ ᎤᏙᏓ ᎠᎴ ᎤᏥ ᏓᏍᎩᏅᏗᏍᎨᏍᏗ, ᎠᏎ ᎤᏲᎱᎯᏍᏗ ᎨᏎᏍᏗ.
ᎢᏳ ᎠᎴ ᎠᏂᏍᎦᏯ ᎠᎾᎵᎲᎢ ᎠᏏᏴᏫ ᏐᎢ ᏅᏯ ᏳᏩᏂᏍᏔᏅ, ᎠᎴ ᎠᏍᏈᏅᏉ ᏳᏩᏔᏅ, ᏄᏲᎱᏒᎾᏃ ᏱᎩ, ᏳᏂᏏᏅᏉᏍᎩᏂ;
ᎢᏳᏃ ᏳᏗᏛᎲ, ᎠᎴ ᏙᏱ ᏳᏪᏙᎸ ᏳᏙᎳᏅᏂᏙᎸ, ᎿᏉ ᎾᏍᎩ ᎤᏩᏂᎸᎯ ᎤᏚᏓᎴᏛ ᎨᏎᏍᏗ; ᎤᎫᏴᎡᏗᏍᎩᏂᏃᏅ ᎨᏎᏍᏗ ᎢᎪᎯᏛ ᎤᏲᎱᏎᎸᎢ, ᎠᎴ ᎾᏍᎩ ᎢᏳᏩᏂᏐᏗ ᎨᏎᏍᏗ ᎣᏍᏛ ᎠᏥᏅᏬᏗᏱ.
ᎢᏳᏃ ᎩᎶ ᎠᏍᎦᏯ ᎦᎾᏍᏓ ᏳᏩᏂᏍᏔᏅ ᎠᏍᎦᏯ ᎤᏅᏏᏓᏍᏗ, ᎠᎴ ᎠᎨᏴ ᎤᏅᏏᏓᏍᏗ, ᎠᎴ ᎾᎯᏳᏉ ᏳᏲᎱᏒ, ᎠᏎ ᎠᏥᏍᏛᏗᏍᏙᏗ ᎨᏎᏍᏗ.
ᎢᏳᏍᎩᏂᏃᏅ ᏔᎵᎭ ᏧᏒᎯᏛ ᏱᎬᏅ, ᎥᏝ ᎠᏥᏍᏛᏗᏍᏙᏗ ᏱᎨᏎᏍᏗ; ᎠᏕᎸᏰᏃ ᏧᏤᎵ ᎾᏍᎩ.
ᎢᏳᏃ ᎠᏂᏍᎦᏯ ᏳᎾᎵᎸ, ᎠᎴ ᎪᎱᏍᏗ ᏳᏅᏁᎸ ᎠᎨᏴ ᎨᏁᎵᏛ, ᎾᏍᎩᏃ ᎦᏁᎵᏒ ᏳᏲᎱᏎᎸ; ᎪᎱᏍᏗᏃ ᎤᏐᏅ ᏫᏄᎵᏰᎢᎶᎸᎾ ᏱᎩ; ᎠᏎ ᎤᎫᏴᏗ ᎨᏎᏍᏗ, ᎯᎠᏉ ᎢᎦᎢ ᏳᏛᏅ ᎠᎨᏴ ᎤᏰᎯ; ᎠᎴ ᎤᎫᏴᏗ ᎨᏎᏍᏗ ᏗᏄᎪᏗᏍᎩᏱ.
ᎢᏳᏃ ᎪᎱᏍᏗ ᎤᏐᏅ ᏫᏳᎵᏰᎢᎶᎸ, ᎿᏉ ᎾᏍᎩ ᎬᏅᎢ ᎬᏅ ᏣᎫᏴᏙᏗ ᎨᏎᏍᏗ.
ᎠᎦᏔ, ᎠᎦᏔ ᏣᎫᏴᏙᏗ ᎨᏎᏍᏗ, ᎧᏳᎦ, ᎧᏳᎦ ᏣᎫᏴᏙᏗ ᎦᏎᏍᏗ, ᎤᏬᏰᏂᏃ ᎤᏬᏰᏂ ᏣᎫᏴᏙᏗ ᎦᏎᏍᏗ, ᎤᎳᏏᏕᏂᏃ ᎤᎳᏏᏕᏂ ᏣᎫᏴᏙᏗ ᎨᏎᏍᏗ,
ᎤᎴᏴᏒᏃ ᎤᎴᏴᏒ ᏣᎫᏴᏙᏗ ᎨᏎᏍᏗ, ᎠᏥᏐᏅᏅ ᎠᏥᏐᏅᏅ ᏣᎫᏴᏙᏗ ᎨᏎᏍᏗ, ᎠᏥᎵᎥᏂᎸ, ᎠᏥᎵᎥᏂᎵ ᏣᎫᏴᏙᏗ ᎨᏎᏍᏗ.
ᎢᏳᏃ ᎩᎶ ᎤᏅᏏᏓᏍᏗ ᎠᏍᎦᏯ ᎠᎦᏙᎵ ᎢᎬᏂᎮᏍᏗ, ᎠᎴ ᎤᏅᏏᏓᏍᏗ ᎠᎨᏴ ᎠᎦᏙᎵ ᎢᎬᏂᎮᏍᏗ, ᎾᏍᎩᏃ ᎠᏲᎨᏍᏗ; ᎾᏍᎩ ᎤᏪᎪᏗ ᎨᏎᏍᏗ ᎠᎦᏙᎵ ᎠᎫᏱᏍᎨᏍᏗ.
ᎢᏳ ᎠᎴ ᎠᏍᎦᏯ ᎤᏅᏏᏓᏍᏗ, ᎠᎴ ᎠᎨᏴ ᎤᏅᏏᏓᏍᏗ ᏳᏄᏕᏍᏔᏅ; ᎤᏪᎪᏗ ᎨᏎᏍᏗ ᎦᏄᏙᎬ ᎠᎫᏱᏍᎨᏍᏗ.
ᎢᏳᏃ ᏩᎦ ᏱᏚᏪᏘᎸ ᎠᏍᎦᏯ ᎠᎴ ᎠᎨᏴ, ᎾᏍᎩᏃ ᏳᏲᎱᏒ; ᎿᏉ ᎾᏍᎩ ᏩᎦ ᎠᏎ ᏅᏯ ᏣᎬᏂᏍᏙᏗ ᎨᏎᏍᏗ, ᎤᏫᏯᏃ ᎥᏝ ᎠᎩᏍᏗ ᏱᎨᏎᏍᏗ;
ᎢᏳ ᏍᎩᏂ ᏩᎦ ᏗᎬᏩᏓᏘᏍᏗ ᏱᎩ ᏧᏩᎫᏔᏅᏒᎢ, ᎠᎴ ᎠᏥᏃᏁᎸᎯ ᏱᎩ ᎤᎾᏝᎢ, ᎠᎴ ᎤᏴᏔᏅᎯᏉ ᏂᎨᏒᎾ ᏱᎩ, ᎠᏍᎦᏯᏃ ᎠᎴ ᎠᎨᏴ ᎤᎸᎯ ᏱᎩ; ᏩᎦ ᏅᏯ ᏣᎬᏂᏍᏙᏗ ᎨᏎᏍᏗ, ᎠᎴ ᎤᎾᏝᎢ ᎾᏍᏉ ᎤᏲᎱᎯᏍᏗ ᎨᏎᏍᏗ.
ᎢᏳᏃ ᎠᎫᏴᏙᏗ ᏳᎾᏎᎸ, ᎿᏉ ᎤᎫᏴᏗ ᎨᏎᏍᏗ ᎢᎦᎢ ᎤᎾᏎᎸ ᎬᏅ ᎫᏓᎴᏍᎬᎢ.
ᎾᏍᏉ ᎩᎶ ᎤᏪᏥ ᎠᏧᏣ ᎠᎴ ᎠᎨᏳᏣ ᏧᏪᏘᎸᎯ ᏱᎩ, ᎾᏍᎩᏯ ᎯᎠ ᏚᏚᎪᏔᏅ ᎢᏳᎵᏍᏓᏁᏗ ᎨᏎᏍᏗ.
ᎢᏳᏃ ᏩᎦ ᏱᏚᏪᏘᎸ ᎠᏍᎦᏯ ᎠᏥᏅᏏᏓᏍᏗ, ᎠᎴ ᎠᎨᏴ ᎠᏥᏅᏏᏓᏍᏗ; ᎿᏉ ᏦᎠᏍᎪᎯ ᎠᏰᎵ-ᎠᏕᎸ ᏧᏁᏗ ᎨᏎᏍᏗ ᎤᎾᏝᎢ, ᏩᎦᏃ ᏅᏯ ᏣᎬᏂᏍᏙᏗ ᎨᏎᏍᏗ.
ᎢᏳᏃ ᎩᎶ ᏳᏍᏚᎢᏒ ᎠᏔᎴᏒᎢ, ᎢᏳ ᎠᎴ ᎩᎶ ᏳᏍᎪᏒ ᎠᏔᎴᏒᎢ, ᏄᏭᏢᏅᎾᏃ ᏱᎩ, ᏩᎦᏃ ᎠᎴ ᏐᏈᎵ ᏗᎦᎵᎠᏅᎯᏛ ᏳᏂᎸᏨ ᎾᎿᏂ;
ᎾᏍᎩ ᎠᏔᎴᏒ ᎤᏤᎵᎦ ᎤᎫᏴᏗ ᎨᏎᏍᏗ, ᎠᏕᎸ ᏧᏁᏗ ᎨᏎᏍᏗ ᎤᎾᏝᎢ; ᎤᎵᏬᏨᎯᏃ ᎤᏤᎵ ᎨᏎᏍᏗ.
ᎢᏳᏃ ᎩᎶ ᎤᏤᎵ ᏩᎦ, ᏅᏩᏓᎴ ᎤᏤᎵ ᏩᎦ ᏱᏚᏪᏘᎸ, ᏳᎵᏬᏨᏃ, ᎿᏉ ᎬᏃᏛ ᏩᎦ ᎤᏂᎾᏗᏅᏗ ᎨᏎᏍᏗ, ᎠᎴ ᏧᎬᏩᎳᏅᎯ ᎠᏕᎸ ᏔᎵ ᎢᏳᏂᏗᏍᏗ ᎨᏎᏍᏗ; ᎠᎴ ᎤᎵᏬᏨᎯ ᏩᎦ ᎾᏍᏉ ᏔᎵ ᎢᏳᏂᏗᏍᏗ ᎨᏎᏍᏗ.
ᎢᏳᏍᎩᏂ ᏳᎾᏅᏔ ᏗᎬᏩᏓᏘᏍᏗ ᎨᏒ ᏩᎦ ᏧᏩᎫᏔᏅᏒᎢ, ᎠᎴ ᎤᎾᏝᎢ ᏄᏴᏔᏅᎾ ᏱᎩ; ᎠᏎ ᏩᎦ ᎤᎫᏴᏙᏗ ᎨᏎᏍᏗ ᏩᎦ; ᎤᎵᏬᏨᎯᏃ ᎤᏤᎵ ᎨᏎᏍᏗ.
ᎢᏳᏃ ᎩᎶ ᏩᎦ ᎠᎴ ᎠᏫ ᏳᏃᏍᎩᏒ, ᎠᎴ ᏳᎸ, ᎠᎴ ᏳᎾᏗᏅ; ᎯᏍᎩ ᏩᎦ ᏧᏪᎪᏗ ᎨᏎᏍᏗ ᏌᏉ ᏩᎦ ᎠᎫᏱᏍᎬᎢ; ᎠᎴ ᏅᎩ ᎠᏫ ᏧᏪᎪᏗ ᎨᏎᏍᏗ ᏌᏉ ᎠᏫ ᎠᎫᏱᏍᎬᎢ.
ᎢᏳᏃ ᎦᏃᏍᎩᏍᎩ ᏯᏥᏩᏛᏔᏅ ᎠᏓᏴᏎᎲᎢ, ᏯᎬᏂᎸᏃ ᎠᎴ ᏳᏲᎱᏒ, ᎥᏝ Ꭹ [ᎠᏨᏗ ᎢᎨᏎᏍᏗ] ᎾᏍᎩ ᎠᏥᏍᏛᏗᏍᏗᏍᎬᎢ.
ᎢᏳᏍᎩᏂ ᏴᏧᎧᎸᏨ, ᎩᎳ ᎾᏍᎩ ᏱᎾᎬᏁᎸ, ᎩᎬ [ᎠᏨᏗ ᎢᎨᏎᏍᏗ] ᎾᏍᎩᎠᏥᏍᏛᏗᏍᏗᏍᎬᎢ; ᎠᎧᎵᎢᏰᏃ ᎤᎫᏴᎰᎲᏍᏗ ᏱᎩ; ᎢᏳᏃ ᎪᎱᏍᏗ ᏄᎲᎾ ᏱᎩ, ᎿᏉ ᎠᏥᎾᏗᏅᏗ ᎨᏎᏍᏗ ᎤᏍᏛᏗᏍᎬ ᎤᏃᏍᎩᏒᎢ.
ᎢᏳᏃ ᎪᎱᏍᏗ ᎤᏃᏍᎩᏛ ᎤᏙᎯᏳᎯᏯ ᏳᏂᏩᏛᎲ ᎤᏪᎧᎲᎢ ᎬᏃᏛ, ᏩᎦ, ᎠᎴ ᏗᎦᎵᎠᏅᎯᏛᏐᏈᎵ, ᎠᎴ ᎠᏫ ᏱᎾᎩ, ᎿᏉ ᏔᎵ ᎢᏳᏩᎫᏗ ᎤᎫᏴᏗ ᎨᏎᏍᏗ.
ᎢᏳᏃ ᎩᎶ ᏱᏄᏩᏂᏎᏅ ᏠᎨᏏ ᎠᎴ ᏖᎸᎳᏗ ᏓᏫᏒ ᎦᎾᏝᎢ, ᎾᏍᎩ ᎤᎵᏍᏓᏴᏗᏱ ᏅᏩᏓᎴ ᎤᎶᎨᏒᎢ; ᎣᏌᏂ ᎤᏩᏒ ᎤᎶᎨᏒ ᎠᎩᏛ, ᎠᎴ ᎣᏌᏂ ᎤᏩᏒ ᏖᎸᎳᏗ ᏚᏫᏒ ᎠᎩᏛ ᎤᎫᏴᏙᏗ ᎨᏎᏍᏗ.
ᎢᏳᏃ ᏳᎵᏨ, ᎠᎴ ᏥᏍᏚᏂᎩᏍᏗᏱ ᏳᏥᏠᏨ, ᎾᏍᎩᏃ ᎤᏣᎴᏍᏗ ᏕᎦᎧᎲ, ᎠᎴ ᎤᏰᎬᏉ, ᎠᎴ ᏠᎨᏏ ᏳᎪᏅ; ᎿᏉ ᎾᏍᎩ ᎤᎴᎾᏅᎯ ᎠᏎ ᎤᎫᏴᎰᎲᏍᏗ ᎨᏎᏍᏗ.
ᎢᏳᏃ ᎩᎶ ᎾᎥ ᎢᏧᎾᏓᎳ ᎠᏕᎸ ᎠᎴ ᎪᎱᏍᏗᏉ ᏳᎨᏅᏛ, ᎾᏍᎩᏃ ᎾᎿ ᎦᏁᎸ ᏯᏥᏃᏍᎩᏒ; ᎢᏳᏃ ᎦᏃᏍᎩᏍᎩ ᏯᏥᏩᏛᎲ ᏔᎵ ᎢᏳᏩᎫᏗ ᎤᎫᏴᏗ ᎨᏎᏍᏗ.
ᎢᏳᏃ ᎦᏃᏍᎩᏍᎩ ᎾᏥᏩᏛᎲᎾ ᏱᎩ, ᎿᏉ ᎾᏍᎩ ᎦᏁᎳ ᎤᏁᎳᏅᎯᏱ ᎠᎦᏘᏃᎯᏍᏗ ᎨᏎᏍᏗ, ᎬᏂᎨᏒ ᎢᏳᏩᏁᏗᏱ ᎪᎱᏍᏗ ᏄᏩᏁᎸᎾ ᎨᏒ ᏧᎬᏩᎶᏗ ᎾᎥ ᎢᏧᎾᏓᎳ ᎤᏤᎵᎦ.
ᏄᏓᎴᏒᏰᏃ ᏗᏓᏍᎦᏅᏤᏗ ᎨᏒᎢ, ᎢᏳ ᎾᏍᏉ ᏩᎦ ᏱᎩ, ᎠᎴ ᏐᏈᎵ ᏗᎦᎵᎠᏅᎯᏛ, ᎠᎴ ᎠᏫ, ᎠᎴ ᏗᏄᏬ, ᎠᎴ ᏄᏓᎴᏒᏉ ᎤᏓᏲᏢᏎᎸᎯ, ᎾᏍᎩ ᎩᎶ ᎠᏆᏤᎵᎦ ᏯᏗᎭ, ᎾᏍᎩ ᎠᎾᏗᏒᎯᎲ ᎤᏁᎳᏅᎯ ᎤᏂᏲᎮᏗ ᎨᏎᏍᏗ; ᎤᏁᎵᏅᎯᏃ ᎾᏍᎩ ᎤᏍᎦᏅᏨᎯ ᏱᏚᏭᎪᏔᏅ, ᎾᏍᎩ ᏔᎵ ᎢᏳᏩᎫᏗ ᎤᎫᏴᏛᎡᏗ ᎨᏎᏍᏗ ᎾᎥ ᎢᏧᎾᏓᎳ.
ᎢᏳᏃ ᎩᎶ ᎾᎥ ᎢᏧᎾᏓᎳ ᏐᏈᎵ ᏗᎦᎵᎠᏅᎯᏛ, ᎠᎴ ᏩᎦ, ᎠᎴ ᎠᏫ, ᎠᎴ ᏂᎦᎥᏉ ᎦᎾᏝᎢ ᏳᎨᏅᏛ; ᎾᏍᎩᏃ ᏳᎵᏬᏨ, ᎠᎴ ᏯᏥᎸ, ᎠᎴ ᏯᎦᏗᏝᎥᏔᏅ, ᎩᎶᏃ ᏄᎪᎲᎾ ᏱᎩ;
ᎿᏉ ᎾᏍᎩ ᎠᏎᎵᏙᏗ ᎨᏒ ᏱᎰᏩ ᎤᏤᎵᎦ ᎤᏅᏙᏗ ᎾᏎᏍᏗ, ᎾᏍᎩ ᎪᎱᏍᏗ ᏄᏩᏁᎸᎾ ᎨᏒ ᏧᎬᏩᎶᏗ ᎾᎥ ᎢᏧᎾᏓᎳ ᎤᏤᎵᎦ; ᏧᎬᏩᏕᏩᎶᏗᏃ ᎤᏤᎵᎦ ᏧᏓᏂᎸᎢᏍᏗ ᎨᏎᏍᏗ ᎤᏎᎵᏔᏅᎢ, ᎾᏍᎩᏃ ᏐᎢ ᎥᏝ ᎤᎫᏴᏗᏱ ᎨᏎᏍᏗ.
ᎢᏳᏃ ᏯᏥᏃᏍᎩᎡᎸ ᎤᎫᏴᎡᏗ ᎨᏎᏍᏗ ᎤᎾᏝᎢ ᎾᏍᎩ.
ᎢᏳᏃ ᏯᏥᏓᎦᎸᎢᏒ, ᎿᏉ ᎤᏃᎯᏍᏗ ᎨᏎᏍᏗ ᎧᏃᎲᏍᎩ ᎢᏳᎵᏍᏙᏗ, ᎾᏍᎩᏃ ᎥᏝ ᎤᎫᏴᏗ ᏱᎨᏎᏍᏗ ᎾᏍᎩ ᎠᏥᏓᎦᎸᎢᏒᎯ.
ᎢᏳ ᎠᎴ ᎩᎶ ᎪᎱᏍᏗ ᏳᏙᎸᎡᎸ ᎾᎥ ᎢᏳᎾᏓᎳ, ᎠᏎ ᎤᎩᏴᏗ ᎨᏎᏍᏗ.
ᎢᏳᏍᎩᏂ ᎤᎾᏝᎢ ᏯᎦᏔᎭ, ᎥᏝ ᎤᏚᏴᏗ ᎤᎨᏎᏍᏗ; ᎢᏳᏃ ᎤᎫᏴᏗ ᎨᏎᏍᏗ.
ᎢᏳᏃ ᎩᎶ ᎠᏍᎦᏯ ᏳᏂᎳᏕᎸ ᎠᏛ ᎩᎶ ᏂᏚᎾᏓᏁᏤᎸᎾ ᏧᎾᏨᏍᏗᏱ, ᎠᎴ ᏱᏚᎾᏂᏏᏅ, ᎿᏉ ᎠᏎ ᎤᏩᎯᏍᏗ ᎨᏎᏍᏗ ᎤᏓᎵᎢ ᎢᏳᎵᏍᏙᏗᏱ.
ᎢᏳᏃ ᎤᏙᏓ ᎤᎵᏂᎩᏛ ᏳᎨᏳᎲᏍᎦ ᎤᏪᎧᏁᏗᏱ, ᎤᎫᏴᏗ ᎨᏎᏍᏗ ᎠᏕᏛ ᎢᎦᎢ ᎨᎦᎫᎬᏗ ᎨᏒ ᎠᎾᏛ.
ᏞᏍᏗ ᎤᏁᎳᎩ ᎬᏁᏍᏗ ᏤᎵᏍᏗ ᏱᎨᏎᏍᏗ ᎠᎨᏴ ᎠᏙᏂᏍᎩ.
ᎩᎶ ᎦᎾᏝᎢ ᎠᏐᏢᎢᏍᏗᏍᎨᏍᏗ, ᎠᏎ ᎤᏲᎱᎯᏍᏗ ᎨᏎᏍᏗ.
ᎩᎶ ᏅᏩᏓᎴ ᎤᏁᎳᏅᎯ ᎠᏥᎸ ᎢᎨᎴᎮᏍᏗ, ᏱᎰᏩᏉ ᎤᏩᏒ, ᎾᏍᎩ ᎠᏎ ᎠᏥᏛᏙᏗ ᎨᏎᏍᏗ.
ᏞᏍᏗ ᏱᏯᏕᏯᏙᏗᏍᎨᏍᏗ ᎠᎴ ᎠᎩᎵᏯ ᏱᏂᏴᎾᏕᎨᏍᏗ ᎡᏙᎯ; ᏂᎯᏰᏃ ᎢᏤᏙᎯᏉ ᎨᏒᎩ ᎢᏥᏈᏱ.
ᏞᏍᏗ ᎠᎩᎵᏯ ᏱᏁᏨᎾᏕᎨᏍᏗ ᎩᎶ ᎤᏬᏑᎶᏨᎯ, ᎠᎴ ᎤᏓᏂᏯᏛ.
ᎢᏳᏃ ᎢᎯᎩᎵᏲᎢᏍᏔᏅᎭ ᏂᎦᎥᏉ ᎢᎦᎯᏴᏁᏗ ᎨᏒᎢ, ᎠᏴᏃ ᎠᏆᎵᏍᏓᏁᎸᎭ, ᎠᏎ ᏥᏯᏛᎦᏁᏗ ᎨᏎᏍᏗ ᎤᎵᏍᏛᎢ;
ᎠᎩᏔᎳᏬᏍᎬᏃ ᎤᏗᎴᎲᎯᏍᏗ ᎨᏎᏍᏗ, ᎠᎴ ᎢᏨᎢᏍᏗ ᎨᏎᏍᏗ ᎠᏰᎳᏍᏗ ᎦᏅᎯᏛ ᎬᏗ; ᏗᏣᏓᎵᎢᏃ ᏧᏃᏑᎶᏨᎯ ᎨᏎᏍᏗ, ᏗᏤᏥᏃ ᎤᎾᏓᏂᏯᏛ.
ᎢᏳᏃ ᎠᏕᎸ ᏕᎯᏯᏙᎳᏍᏗᏍᎨᏍᏗ ᎩᎶ ᏗᏆᏤᎵ ᎨᏒ ᏴᏫ ᎾᎥ ᎢᏣᏓᎳ, ᎤᏲ ᎢᏳᏛᎿᏕᎩ, ᎥᏞᏍᏗ ᎧᏁᏉᎩ ᎠᏕᎸ ᏗᏓᏙᎳᏍᏗᏍᎩ ᏥᎩ ᎢᏣᏍᏗ ᏱᎨᏎᏍᏗ, ᎥᏞᏍᏗ ᎧᏁᏉᎩ ᎤᎫᏴᏗ ᎢᎯᏴᏁᏗ ᏱᎨᏎᏍᏗ.
ᎢᏳᏃ ᎾᎥ ᎢᏗᏍᏓᏓᎳ ᎤᏄᏬ ᏱᏣᎦᏘᏗᏍᏓᏁᎸ, ᎠᏎ ᏅᏙᏉ ᏭᏕᎵᎨᏍᏗ ᎯᏅᏁᏗ ᎢᎨᏎᏍᏗ.
ᎾᏍᎩᏰᏃ ᎤᏩᏒᎯᏳ ᎤᏄᏬᏍᏗ; ᎤᏁᎦᎸ ᎤᏄᏬᏍᏗ; ᎦᏙ ᏛᏚᏢᏔᏂ ᎦᎸᏅᎭ?  ᎯᎠᏃ ᏅᏓᎦᎵᏍᏔᏂ, ᎾᏍᎩ ᎠᏆᎵᏍᏓᏁᎸ ᏓᎦᏛᎦᏂ; ᎠᏆᏓᏙᎵᏣᏘᏳᏰᏃ.
ᎥᏞᏍᏗ ᏱᏐᏢᎢᏍᏗᏍᎨᏍᏗ ᎤᏁᎳᏅᎯ, ᎠᎴ ᏞᏍᏗ ᎯᏍᎩᏅᏛᎩ ᏄᎬᏫᏳᏌᏕᎩ ᏗᏣᏤᎵ ᏴᏫ ᎤᎾᏤᎵᎦ.
ᎥᏞᏍᏗ ᏣᏙᎯᏗᏍᏗ ᏱᎨᏎᏍᏗ ᏣᎵᏍᎪᎸᏙᏗᏱ ᎢᎬᏱ ᏨᏂᏎᎸᎯ ᏣᏛᎯᏎᎸᏅᎢ, ᎠᎴ ᏣᏤᎵ ᎦᏨᏩᏍᏔᏅᎯ ᎨᏒᎢ; ᎠᏂᏍᎦᏯ ᏗᏤᏥ ᎨᏒ ᎢᎬᏱ ᎡᎯ ᏍᎩᎧᏁᏗ ᎨᏎᏍᏗ.
ᎾᏍᎩᏯ ᎾᏍᏉ ᎢᏛᏁᏗ ᎨᏎᏍᏗ ᏩᎦ, ᎠᎴ ᎠᏫ, ᎦᎵᏉᎩ ᎢᎦ ᎤᏥ ᎤᏍᏓᏩᏗᏓᏍᏗ ᎨᏎᏍᏗ; ᏧᏁᎵᏁᏃ ᎢᎦ ᏍᎩᎧᏁᏗ ᎨᏎᏍᏗ.
ᎢᏣᏓᏓᎴᏗ ᏗᏆᏤᎵ ᎢᏥᏍᎦᏯ ᎨᏎᏍᏗ; ᎥᏝ ᎢᏥᎩᏍᏗ ᏱᎨᏎᏍᏗ ᎤᏫᏯ ᎪᎱᏍᏗ ᎤᏂᎸᎯ ᎢᎾᎨᎢ; ᎩᎵ ᏗᏣᏗᏁᏗ ᎨᏎᏍᏗ.
ᏞᏍᏗ ᎦᏰᎪᎩ ᎧᏃᎮᏛ ᏣᏃᎮᎸᎩ; ᏞᏍᏗ ᎠᏍᎦᎾ ᎯᏯᎵᎪᏁᎸᎩ, ᏂᏚᏳᎪᏛᎾ ᎯᏃᎮᏍᎩ ᎢᏣᎵᏍᏙᏗᏱ.
ᏞᏍᏗ ᎤᏂᏣᏘ ᏘᏍᏓᏩᏛᏒᎩ ᎤᏲ ᏗᏣᎸᏫᏍᏓᏁᏗᏱ; ᏞᏍᏗ ᎠᎴ ᎯᏬᏂᏍᎬ ᏣᎪᎸᏒᎩ ᏘᏍᏓᏩᏛᏒᎩ ᎤᏂᏣᏘ ᏗᎫᎪᏙᏗᏱ ᎯᏲᏍᏙᏗᏍᎬᎢ.
ᏞᏍᏗ ᎠᎴ ᎤᏲ ᎢᏳᏛᎿᏕᎩ ᎠᏍᎦᏯ ᎯᎸᏉᏔᏅᎩ ᏄᏍᏛ ᎠᏓᏰᎢᎵᏙᎲᎢ.
ᎢᏳᏃ ᏣᏍᎦᎩ ᎤᏤᎵ ᏩᎦ ᎠᎴ ᏗᎦᎵᎠᏅᎯᏛ ᎤᎵᏘᏏᏗᏒ ᏱᏗᏯᏠᏒ, ᎠᏎ ᎯᏯᏘᏃᎮᏗ ᎢᎨᏎᏍᏗ.
ᎢᏳᏃ ᏗᎦᎵᎠᏅᎯᏛ ᏣᏍᎦᎩ ᎤᏤᎵᎦ ᏱᎪᎥ ᏱᎦᏅ ᎬᏩᎵᏐᏈᎵ, ᎠᎴ ᏂᏣᏚᎵᏍᎬᎾ ᏱᎩ ᎯᏍᏕᎸᏗᏱ; ᎠᏎ ᎯᏍᏕᎸᏗ ᎨᏎᏍᏗ.
ᎥᏞᏍᏗ ᎯᎪᎸᎡᏗ ᏱᎨᏎᏍᏗ ᏓᎫᎪᏓᏁᎲ ᎤᏲ ᎢᏳᏛᎿᏕᎩ ᏣᏤᎵᎦ, ᎾᏍᎩ ᏓᎵᏰᎢᎵᏙᎲᎢ.
ᎢᏅᎯᏳ ᏂᏣᏛᎿᏕᎨᏍᏗ ᎪᎱᏍᏗ ᎦᏰᎪᎩ ᎠᎵᏰᎢᎵᏙᎲᎢ; ᏄᏍᎦᏅᏨᎾᏃ ᎠᎴ ᎤᏓᏅᏘ ᏞᏍᏗ ᏗᏥᎸᎩ; ᎥᏞᏰᏃ ᏴᎦᏥᏳᏓᎳᎩ ᎤᏍᎦᏅᏨᎯ.
ᎥᏝ ᎠᎴ ᏗᏣᏓᏂᎸᎢᏍᏗ ᏱᎨᏎᏍᏗ ᎪᎱᏍᏗ ᎡᏣᏁᎲᎢ; ᎠᏓᏁᏗᏰᏃ ᏚᏂᎨᏫᏗᎭ ᎠᏂᎪᏩᏘᏍᎩ, ᎠᎴ ᏓᎴᎾᏍᏗ ᎠᏂᏬᏂᏍᎬ ᏚᏳᎪᏛ ᎢᏯᎾᏛᏁᎯ.
ᎠᎴ ᎾᏍᏉ ᎡᏙᎯ ᏞᏍᏗ ᎠᏍᏓᏯ ᏱᏁᏨᎾᏕᎨᏍᏗ; ᎢᏥᎦᏔᎭᏰᏃ ᏄᏍᏛ ᎤᏓᏅᏛ ᎡᏙᎯ, ᎢᏤᏙᎯᏰᏃ ᎾᏍᏉ ᎨᏒᎩ ᎢᏥᏈᏱ.
ᎠᎴ ᏑᏓᎵ ᏧᏕᏘᏴᏛ ᎢᏥᏫᏒᏗ ᎨᏎᏍᏗ ᏕᏥᎶᎨᏒᎢ, ᎠᎴ ᎠᏥᏟᏐᏗ ᎨᏎᏍᏗ ᎢᏣᏛᎯᏎᎸᎢ.
ᎦᎵᏉᎩᏁᏍᎩᏂ ᎤᏕᏘᏴᏌᏗᏒ ᎤᏯᏪᏐᎸᏍᏗ ᎨᏎᏍᏗ, ᎠᎴ ᏙᏉ ᏄᏍᏕᏍᏗ; ᎾᏍᎩ ᎤᏲ ᎢᏳᎾᏛᎿᏕᎩ ᏗᏣᏤᎵ ᏴᏫ ᎬᏩᎾᎵᏍᏓᏴᏗ ᏱᎩ; ᎾᏍᎩᏃ ᎤᏂᏃᎯᏴᎯ ᏠᎨᏏ ᎠᏁᎯ ᎦᎾᏝᎢ ᎤᏂᎩᏍᏗ ᎨᏎᏍᏗ.  ᎾᏍᎩᏯ ᎾᏍᏉ ᎢᏗᏨᏁᏗ ᎨᏎᏍᏗ ᏖᎸᎳᏗ ᏕᏣᏫᏒᎢ, ᎠᎴ ᎣᎵᏩ ᏕᏣᏫᏒᎢ.
ᏑᏓᎵ ᎢᎦ ᏗᏣᎸᏫᏍᏓᏁᏗ ᎨᏎᏍᏗ ᎾᏍᎩ ᎢᏣᏛᏁᏗ ᎨᏒᎢ, ᎦᎵᏉᎩᏁᏃ ᎢᎦ ᏣᏣᏪᏐᎸᏍᏙᏗ ᎨᏎᏍᏗ; ᎾᏍᎩ ᏩᎦ ᏣᏤᎵᎦ ᎠᎴ ᏗᎦᎵᎠᏅᎯᏛ ᏯᎾᏣᏪᏐᎸᏍᏓ, ᎠᎴ ᎠᎨᏴ ᎯᏅᏏᏓᏍᏗ ᎤᏪᏥ ᎠᎴ ᎡᏙᎯ Ꮩ ᏯᏁᏛ.
ᎠᎴ ᏂᎦᏛ ᏧᏓᎴᏅᏛ ᎯᎠ ᏥᏂᏨᏪᏏ, ᎢᏣᏓᏯᏫᏍᎨᏍᏗ; ᎠᎴ ᏞᏍᏗ ᏱᏗᏥᏯᏅᎮᏍᏗ ᏚᎾᏙᎥ ᏅᏩᎾᏓᎴ ᎤᎾᏁᎳᏅᎯ, ᎠᎴ ᏞᏍᏗ ᎢᏥᎰᎵ ᎢᏥᏁᎬ ᏰᏣᏛᎦᏁᎴᏍᏗ.
ᏑᏕᏘᏴᏛ ᎨᏒ ᏦᎢ ᎢᏥᏍᏆᏂᎪᏙᏗ ᎨᏎᏍᏗ ᏗᎵᏍᏓᏴᏗᏱ ᎨᏒᎢ.
ᎢᏥᏍᏆᏂᎪᏙᏗ ᎨᏎᏍᏗ ᎾᎪᏔᏅᎾ ᎦᏚ ᎠᎩᏍᏗᏱ ᎨᏒᎢ ---- ᎾᎪᏔᏅᎯ ᎦᏚ ᎦᎵᏉᎩ ᎢᎦ ᎢᏥᎩᏍᏗ ᎨᏎᏍᏗ, ᎾᏍᎩᏯ ᏂᏨᏪᏎᎸᎢ, ᎾᎯᏳ ᎠᏎᎸᎯ ᎨᏒ ᎡᏈᏈ ᎧᎸᎢ; ᎾᎯᏳᏰᏃ ᏓᏣᏄᎪᏨᎩ ᎢᏥᏈᏱ; ᏞᏍᏗ ᎠᎴ ᎩᎶ ᎠᏒᎩ ᎢᎬᏱᏗᏢ ᏯᎩᎷᏤᎴᏍᏗ;
ᎠᎴ ᎠᏍᎫᏕᏗᏱ ᎨᏒ ᏗᎵᏍᏓᏴᏗᏱ, ᎢᎬᏱ ᏣᎾᏄᎪᏤᎸᎯ ᏕᏣᎸᏫᏍᏓᏁᎸᎢ, ᎾᏍᎩ ᏣᏫᏒᏅ ᏠᎨᏏ; ᎠᎴ ᏗᎵᏍᏓᏴᏗᏱ ᎾᎯᏳ ᎦᏟᏐᏗ ᎨᏒᎢ, ᎤᏕᏗᏴᏌᏗᏒ ᎦᎶᏐᎲᏍᎬᎢ, ᎾᎯᏳ ᎯᏟᏏᏍᎬ ᏕᏣᎸᏫᏍᏓᏁᎸ ᏠᎨᏏ ᏘᏴᏍᏗᏍᎨᏍᏗ.
ᏑᏕᏘᏴᏛ ᎨᏒ ᏂᎦᏛ ᎠᏂᏍᎦᏯ ᏗᏣᏤᎵᎦ ᏦᎢ ᎢᏳᏂᎷᏤᏗ ᎨᏎᏍᏗ ᎢᎬᏱᏗᏢ ᎤᎬᏫᏳᎯ ᏱᎰᏩ.
ᎠᏆᏤᎵ ᎠᎵᏍᎪᎸᏙᏗ ᎨᏒ ᎤᎩᎬ ᎢᏣᎵᏍᎪᎸᏗᏍᎬ ᏞᏍᏗ ᎪᎱᏍᏗ ᎠᎪᏔᏅᎯ ᎢᏣᏠᏯᏍᏙᏗ ᏱᎨᏎᏍᏗ; ᏞᏍᏗ ᎠᎴ ᎠᏆᏤᎵ ᎠᎵᏍᎪᎸᏙᏗ ᎨᏒ ᎤᎪᎢ ᎠᎯᏯᏍᏗ ᏱᎨᏎᏍᏗ ᏑᎾᎴ ᎢᏴᏛ.
ᎢᎬᏱ ᎤᎦᏛᎾᏨᎯ ᎦᏙᎯ ᏣᎾᏄᎪᏫᏎᎸᎯ ᏣᏲᎯᏍᏗ ᎨᏎᏍᏗ ᎠᏓᏁᎸ ᏱᎰᏩ ᏣᏁᎳᏅᎯ ᎤᏤᎵᎦ.  ᎥᏞᏍᏗ ᎠᎭᏄᎸᎯ ᎠᎩᎾ [ᎤᏫᏯ] ᎤᏥ ᎤᏅᏗᏱ ᏧᏅᎩ.
ᎬᏂᏳᏉ, ᏥᏅᎵ ᏗᎧᎿᏩᏗᏙᎯ ᎢᎬᏱᏗᏢ ᏂᏣᏛᏅᎢ, ᏣᏍᏆᏂᎪᏙᏗᏱ ᏫᎦᏛᎢ, ᎠᎴ ᏫᏣᏘᏃᎯᏍᏗᏱ ᎾᎿ ᎠᏆᏛᏅᎢᏍᏔᏅᎢ.
ᎡᏣᎦᏌᏯᏍᏕᏗ ᎾᏍᎩ, ᎠᎴ ᎢᏣᏛᏓᏍᏗᏍᎨᏍᏗ ᎧᏁᎬᎢ, ᏞᏍᏗ ᎡᏥᎾᎸᏍᏔᏅᎩ; ᎥᏝᏰᏃ ᏴᎨᏥᎲᏏ ᎢᏥᏍᎦᏅᏨᎢ; ᏓᏆᏙᎥᏰᏃ ᎤᏯᎠ.
ᎢᏳᏃ ᎤᏙᎯᏳᎯ ᎢᏣᏛᏓᏍᏗᏍᎨᏍᏗ ᎧᏁᎬᎢ, ᎠᎴ ᏂᎦᏛ ᏂᏥᏪᏍᎬ ᏂᏣᏛᏁᎮᏍᏗ, ᎿᏉ ᎦᏥᏍᎦᎩ ᎨᏎᏍᏗ ᎨᏣᏍᎦᎩ, ᎠᎴ ᎦᏥᏯᏡᏗᏍᎩ ᎨᏎᏍᏗ ᎨᏣᏗᏍᎩ.
ᎠᏆᏤᎵᏰᏃ ᏗᎧᎿᏩᏗᏙᎯ ᎢᎬᏱ ᏓᏤᏅᎡᎵ, ᎠᎴ ᏮᏓᏣᏘᏃᎵ ᎠᏁᎲ ᎠᏂᎡᎼᏂ, ᎠᎴ ᎠᎾᎯᏗ, ᎠᎴ ᎠᏂᏇᎵᏥ, ᎠᎴ ᎠᏂᎨᎾᏂ, ᎠᎴ ᎠᏂᎯᏫ, ᎠᎴ ᎠᏂᏥᏊᏏ; ᎠᎴ ᏓᎦᏥᏛᏔᏂ.
ᎥᏞᏍᏗ ᎡᎳᏗ ᎢᏔᏛᏁᏗ ᏱᎨᏎᏍᏗ ᎾᏍᎩ ᏧᎾᏁᎳᏅᎯ, ᎠᎴ ᏞᏍᏗ ᏱᏔᏓᏙᎵᏍᏓᏁᎴᏍᏗ, ᎠᎴ ᎾᎾᏛᏁᎲ ᏞᏍᏗ ᎾᏍᎩ ᏱᏂᏣᏛᏁᎴᏍᏗ; ᏕᎯᏛᏔᏅᎭᏍᎩᏂ, ᎠᎴ ᏕᎯᏍᏆᎳᏒᎭ ᏧᎾᏤᎵ ᎤᏁᎳᏅᎯ ᏗᏟᎶᏍᏔᏅᎯ.
ᏱᎰᏩᏃ ᎢᏣᏁᎳᏅᎯ ᏤᏣᏁᎶᏙᏗ ᎨᏎᏍᏗ, ᎾᏍᎩᏃ ᎣᏍᏛ ᏅᏓᏣᏛᏁᎵ ᎢᏣᏤᎵ ᎦᏚ ᎨᏒᎢ, ᎠᎴ ᎢᏣᏤᎵ ᎠᎹ ᎨᏒᎢ, ᎠᎴ ᎥᏳᎩ ᎠᎩᎲᏍᏗ ᎨᏎᏍᏗ ᎾᎿ ᎠᏰᎵ ᏂᏣᏛᏅᎢ.
ᎠᎴ ᎥᏝ ᎪᎱᏍᏗ ᎤᎶᎢᏎᏗ ᏱᎨᏎᏍᏗ ᎦᏁᎵᏒᎢ, ᎠᎴ ᏂᏓᏅᎥᏍᎬᎾ ᏱᎨᏎᏍᏗ ᎢᏣᏤᎵᎪᎯ; ᎢᎪᎯᏛ ᏣᎴᏂᏓᏍᏗ ᎨᏒ ᎬᎧᎵᎴᏗ ᎨᏎᏍᏗ.
ᎥᎩᎾᏰᎯᏍᏗ ᎨᏒ ᎢᎬᏱ ᏤᏅᎡᏗ ᎨᏎᏍᏗ, ᎠᎴ ᎦᏥᏛᏙᏗ ᎨᏎᏍᏗ ᏂᎦᏛ ᏴᏫ ᎾᏍᎩ ᏫᎩᎷᏤᏗ ᎨᏒᎢ; ᏂᎦᏗᏳᏃ ᎨᏣᏍᎦᎩ ᎨᏣᏐᎭᏛᎡᏗ ᎨᏎᏍᏗ.
ᎠᎴ ᏎᏩᏓ ᎦᏥᏅᏍᏗ ᎨᏎᏍᏗ ᎢᎬᏱ ᎭᎢᏒᎢ, ᎾᏍᎩ ᏓᎬᏩᏂᎨᎯᏙᎵ ᎠᏂᎯᏫ, ᎠᎴ ᎠᏂᎨᎾᏂ, ᎠᎴ ᎠᏂᎯᏗ ᎢᎬᏱᏗᏢ ᏂᏣᏛᎿᏗᏒᎢ.
ᎥᏝ ᏑᏕᏘᏘᏴᏛ ᎨᏒ ᎦᏥᎨᎯᏓᏍᏗ ᏱᎨᏎᏍᏗ ᎢᎬᏱᏗᏢ ᏂᏣᏛᏅᎢ; ᏅᏓᏰᏃ ᏱᏅᎦᎵᏍᏓ ᎦᏙᎯ, ᎠᎴ ᎢᎾᎨ ᎠᏁᎯ ᏱᎨᏥᎪᏙᎯᏏ.
ᎢᎸᏍᎩᏉ ᎢᏳᏂᏨᏛ ᎦᏥᎨᎯᏓᏍᏗ ᎨᏎᏍᏗ ᎢᎬᏱᏗᏢ ᏂᏣᏛᏅᎢ, ᎬᏂ ᎯᎪᏙᎡᎭ, ᎠᎴ ᏣᏤᎵ ᏂᎦᎵᏍᏔᏅᎭ ᎾᏍᎩ ᎦᏙᎯ.
ᎠᎴ ᏓᎬᏯᏟᎶᎡᎬ ᏂᎬᎾᏛ ᏣᏤᎵᎦ ᎨᏒᎢ, ᎠᎹ ᎩᎦᎨᏍᏛᏱ ᏅᏓᏳᏓᎴᏅᏛ, ᎠᎺᏉᎯᏃ ᎠᏂᏈᎵᏍᏗ ᎤᎾᏤᎵᎦ ᏫᎦᎷᎩ, ᎠᎴ ᎢᎾᎨ ᎤᏓᎴᏅᏛ ᎡᏉᏂ ᏫᎦᎷᎩ; ᏙᏓᏨᏲᎯᏎᎵᏰᏃ ᎾᎿ ᎦᏙᎯ ᏗᏁᎯ; ᏘᎨᎯᏓᏍᏗᏃ ᎨᏎᏍᏗ ᎢᎬᏱᏗᏢ ᏂᏣᏛᏅᎢ.
ᎥᏞᏍᏗ ᎧᏃᎮᏛ ᏗᏣᏠᎯᏍᏙᏗ ᏱᎨᏎᏍᏗ ᎾᏍᎩ, ᎠᎴ ᎾᏍᎩ ᏧᎾᏤᎵ ᎤᏁᎳᏅᎯ ᏧᏂᏰᎸᎯ.
ᎥᏞᏍᏗ ᎢᏣᏤᎵᎪᎯ ᎦᏙᎯ ᎤᎾᏕᏗ ᏱᎨᏎᏍᏗ.  ᎾᏍᎩᏰᏃ ᏱᎾᏅᏂᏒ ᏍᎩᏍᎦᏅᏤᏗ ᏱᏅᎦᎵᏍᏓ; ᎢᏳᏰᏃ ᎾᏍᎩ ᏧᎾᏁᎳᏅᎯ ᏱᏗᏣᏓᏙᎵᏍᏓᏁᎭ ᎠᏎ ᎢᏥᏌᏛᎲᏍᎩ ᎨᏎᏍᏗ.
ᎯᎠᏃ ᏄᏪᏎᎸᎩ ᎼᏏ, ᎡᏣᎩᎳᏩ ᏱᎰᏩ ᎡᏥᎷᏥ, ᏂᎯ, ᎠᎴ ᎡᎳᏂ, ᏁᏓᏈ, ᎠᎴ ᎡᏆᏳ, ᎠᎴ ᎦᎵᏆᏍᎪᎯ ᎢᏯᏂᏛ ᏧᎾᏛᏐᏅᎯ ᎢᏏᎵ ᏧᎾᏤᎵᎦ; ᎠᎴ Ꭸ ᎢᏴᏛ ᏣᏓᏙᎵᏍᏔᏅᎭ.
ᎼᏏᏃ ᎤᏩᏒ ᎾᎥ ᎦᎷᏨᎭ ᏱᎰᏩ ᏄᏛᏅᎢ; ᎾᏍᎩᏍᎩᏂ ᏞᏍᏗ ᎾᎥ ᎤᏂᎷᏨᎩ, ᏞᏍᏗ ᎠᎴ ᏴᏫ ᎤᎾᎩᎳᏫᏒᎩ ᎬᏩᏍᏓᏩᏛᏒᎩ.
ᎼᏏᏃ ᎤᎷᏨᎩ ᎠᎴ ᏚᏃᏁᎸᎩ ᏴᏫ ᏂᎦᏛ ᏄᏪᏒ ᏱᎰᏩ, ᎠᎴ ᏂᎦᏛ ᏗᎧᎿᏩᏛᏍᏗ; ᏂᎦᏛᏃ ᏴᏫ ᏌᏉ ᎢᎦᎦᏛ ᎤᏂᏁᏨᎩ, ᎠᎴ ᎯᎠ ᏄᏂᏪᏒᎩ, ᏂᎦᏛ ᏄᏪᏒ ᎤᏁᏨ ᏱᎰᏩ ᎾᏍᎩ ᏅᏓᏲᏣᏛᏁᎵ.
ᎼᏏᏃ ᎤᏬᏪᎳᏅᎩ ᏂᎦᏛ ᏄᏪᏒ ᏱᎰᏩ, ᎠᎴ ᏑᎾᎴᎢ ᎤᏗᏛᎲᎩ, ᎠᎴ ᎠᏥᎸ-ᎨᎳᏍᏗᏱ ᎤᏬᏢᏅᎩ, ᎠᎦᏐᎠᏏᎯᎲᎢ, ᎠᎴ ᏔᎳᏚ ᏗᎦᎫᏍᏛᏗ, ᎾᏍᎩᏯ ᏔᎳᏚ ᎾᏂᎳᏍᏓᎸ ᎢᏏᎵ.
ᎤᏅᏒᎩᏃ ᎠᏂᏫᏅ ᎢᏏᎵ ᏧᏪᏥ ᎤᏂᏠᏱ, ᎾᏍᎩ ᎤᎾᎵᏍᎪᎸᏔᏅᎩ ᎠᏥᎸ-ᎨᎳᏍᏗ, ᎠᎴ ᎤᎾᎵᏍᎪᎸᏔᏅᎩ ᎤᏩᏙᎯᏯᏛ ᎠᏓᏁᎯ ᎠᎵᏍᎪᎸᏙᏗ ᎨᏒᎢ, ᎾᏍᎩ ᏩᎦ ᏚᎾᎵᏍᎪᎸᏓᏁᎸᎩ ᏱᎰᏩ.
ᎼᏏᏃ ᎠᏰᎵ ᎢᏴᏛ ᎤᏁᎩᏒᎩ ᎩᎬ ᎠᎴ ᏗᏕᎵᏙ ᏚᏟᏍᏔᏅᎩ; ᎠᏰᎵᏃ ᎢᏴᏛ ᎤᏍᏚᏟᏍᏔᏅᎩ ᎠᏥᎸ ᎨᎳᏍᏗᏱ.
ᎪᏪᎵᏃ ᎤᏁᏒᎩ ᎧᏃᎮᏛ ᏓᏠᎯᏍᏛ ᎪᏪᎸᎢ, ᎠᎴ ᎤᎪᎵᏰᎥᎩ ᎤᎾᏛᏓᏍᏛ ᏴᏫ; ᎠᎴ ᎯᎠ ᏄᏂᏪᏒᎩ, ᏂᎦᏛ ᏱᎰᏩ ᏄᏪᏒ ᏅᏓᏲᏣᏛᏁᎵ, ᎠᎴ ᎣᎪᎯᏳᎯᏍᏗᏳ ᎨᏎᏍᏗ.
ᎼᏏᏃ ᎩᎬ ᎤᏁᎩᏒᎩ, ᎠᎴ ᏴᏫ ᏚᏍᏚᏢᎩ, ᎠᎴ ᎯᎠ ᏄᏪᏒᎩ, ᎬᏂᏳᏉ ᎧᏃᎮᏏ ᏓᏠᎯᏍᏛ ᎩᎬ ᎯᎠ, ᎾᏍᎩ ᏱᎰᏩ ᏥᏕᏣᏠᎯᏍᏔᏅ ᎾᏍᎩ ᏂᎦᏛ ᎯᎠ ᎧᏃᎮᏛ ᎤᎬᏩᎵ.
ᎤᎿᎷᏒᎩᏃ ᎼᏏ, ᎠᎴ ᎡᎳᏂ, ᏁᏓᏈ, ᎠᎴ ᎡᏆᏳ, ᎠᎵ ᎦᎵᏆᏍᎪᎯ ᎢᏯᏂᏛ ᏧᎾᏛᏐᏅᎯ ᎢᏏᎵ ᏧᎾᏤᎵᎩ.
ᎤᏂᎪᎲᎩᏃ ᎤᏁᎳᏅᎯ ᎢᏏᎵ ᎤᏤᎵᎦ; ᏚᎳᏍᎬᏃ ᏣᏲᏓᏝᎰ ᎾᏍᎩᏯ ᎨᏒᎩ ᏧᎸᎾᏛ ᏌᏆᏯ ᏅᏯ ᎾᏍᎩᏯᎢ, ᎠᎴ ᎦᎸᎶ ᎤᏩᏒ ᏄᏍᏛ ᏗᎬᏩᎸᏌᏛ ᎨᏒᎢ.
ᎨᏥᎸᏉᏗᏃ ᎢᏏᎵ ᏧᏪᏥ ᏧᎾᏤᎵᎦ ᎥᏝ ᏱᏚᏏᏔᏕᎢ; ᎾᏍᏉ ᎤᏂᎪᎲᎩ ᎤᏁᎳᏅᎯ, ᎠᎴ ᎤᎾᎵᏍᏓᏴᏅᎩ ᎠᎴ ᎤᎾᏗᏔᎲᎩ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎡᎭᎩᎳᏩ ᏍᎩᎷᏥ ᎠᏂ ᎣᏓᎸᎢ, ᎠᏂᏃ ᎮᏙᎮᏍᏗ; ᏙᏓᎬᏁᎵᏃ ᏗᏯᏖᏅ ᏅᏯ, ᎠᎴ ᏓᎧᎿᏩᏛᏍᏗ ᎠᎴ ᎤᎵᏁᏨᎢ ᎾᏍᎩ ᏗᏉᏪᎳᏅᎯ, ᎾᏍᎩ ᏗᎩᏰᏲᏗ.
ᎼᏏᏃ ᏚᎴᏅᎩ, ᎠᎴ ᎾᏍᏉ ᎤᏍᏕᎸᎯᏙᎯ ᏦᏑᏫ, ᎼᏏᏃ ᎤᎿᎷᏒᎩ ᎣᏓᎸ ᎤᏁᎳᏅᎯ ᎤᏤᎵᎦ.
ᎯᎠᏃ ᏂᏚᏪᏎᎸᎩ ᏧᎾᏛᏐᏅᎯ, ᏍᎩᎦᏘᏰᏍᏗ ᎠᏂ, ᎬᏂ ᏔᎵᏁ ᎢᏨᎷᏤᎸᎩ; ᎬᏂᏳᎬ, ᎡᎳᏂ ᎠᎴ ᎭᎵ ᎨᏤᎳᏗᏙᎭ; ᎢᏳᏃ ᎩᎶ ᎤᏓᏰᎢᎵᏓᏍᏗ ᎤᎮᏍᏗ, ᎾᏍᎩ ᏓᏂᎷᏤᎮᏍᏗ.
ᎼᏏᏃ ᎤᎿᎷᏒᎩ ᎣᏓᎸᎢ, ᎤᎶᎩᎸᏃ ᎤᏭᏢᏔᏅᎩ ᎣᏓᎸᎢ.
ᏚᎸᏌᏛᏃ ᏱᎰᏩ ᏌᎾᏱ ᎣᏓᎸ ᎤᎴᏫᏍᏔᏅᎩ, ᎤᎶᎩᎸᏃ ᎤᏭᏢᏅᎩ ᏑᏓᎵ ᏧᏒᎯᏛ; ᎦᎵᏉᎩᏁᏃ ᎢᎦ ᎼᏏ ᎤᎵᏍᏔᏁᎸᎩ ᎤᎶᎩᎸ ᎠᏰᎵ ᏓᏳᏓᎴᏅᎩ.
ᏗᎧᏃᏗᏱᏃ ᏱᎰᏩ ᏚᎸᏌᏛᎢ ᎠᏥᎸ ᎠᏒᎲᏍᎩ ᎾᏍᎩᏯ ᎨᏒᎩ ᎣᏓᎸ ᎦᎸᎳᏗ ᎾᏍᎩ ᎢᏏᎵ ᏧᏪᏥ ᏓᏂᎧᏅᎢ.
ᎼᏏᏃ ᎤᎶᎩᎸ ᎠᏰᎵ ᏭᎶᏒᎩ, ᎠᎴ ᎤᎾᎷᏒᎩ ᎣᏓᎸᎢ; ᎼᏏᏃ ᎤᎩᎸᎩ ᎣᏓᎸ ᏅᎦᏍᎪᎯ ᎢᎦ ᎠᎴ ᏅᎦᏍᎪᎯ ᏧᏒᎯᏛ.
ᏣᎳᎩᏱᎰᏩᏃ ᎤᏁᏤᎸᎩ ᎼᏏ ᎯᎠ ᏄᏪᏎᎸᎩ,
ᎩᏁᏥ ᎢᏏᎵ ᏧᏪᏥ ᎠᎵᏍᎪᎸᏙᏗ ᎬᎩᏲᎮᏗᏱ; ᎾᏂᎥ ᎤᏂᎾᏫ ᎤᏂᏅᏫᏍᏗᏍᎩ ᎤᏂᏗᏱ ᏗᏍᏓᏓᏂᎸᏤᏗ ᎨᏎᏍᏗ ᎠᏆᏤᎵ ᎠᎵᏍᎪᎸᏙᏗ.
ᎯᎠᏃ ᎾᏍᎩ ᏄᏍᏕᏍᏗ ᎠᎵᏍᎪᎸᏙᏗ ᏗᏍᏓᏓᏂᎸᏤᏗ ᎨᏎᏍᏗ; ᎠᏕᎸ ᏓᎶᏂᎨ ᎠᎴ ᎠᏕᎸ ᎤᏁᎬ, ᎠᎴ ᎥᏣᏱ.
ᎠᎴ ᏕᎭᎷᎨ, ᎠᎴ ᎩᎦᎨᎢ, ᎠᎴ ᎤᏍᎪᏛ ᎩᎦᎨᎢ, ᎠᎴ ᎤᏏᏙᎵ ᎤᏥᎸᎢ, ᎠᎴ ᎠᎭᏄᎸᎯ ᎠᏫ ᎤᎩᏢ,
ᎤᏂᏃᏕᎾᏃ ᎦᏁᎦ ᏗᎩᎦᎨᎢ, ᎠᎴ ᏓᎭᏏ ᎦᏁᎦ, ᎠᎴ ᎠᏓ-ᎬᎿᎨ,
ᎪᎢᏃ ᏗᏨᏍᏙᏗ ᏗᎪᏢᏗ, ᎦᏩᏒᎩ ᎠᏠᏁᏗ ᎪᏢᏗ, ᎠᎴ ᎤᎦᎾᏍᏛ ᎬᏙᏗ ᎪᏢᏗ;
ᎣᏂᎦ ᏅᏯ, ᎠᎴ ᏅᏯ ᎠᏉᏗ ᏗᎦᎪᏗ, ᎠᎴ ᎠᏓᏁᏣᏍᏚᎶᎩᎯ ᏗᎦᎪᏗ.
ᎠᎴ ᏫᎬᏆᏁᏍᎩᏏ ᎦᎸᏉᏗᏳ ᎠᏓᏁᎸ, ᎾᏍᎩ ᎠᏆᏕᏗᏱ ᎠᏁᎯᎢ.
ᎾᏍᎩᏯ ᎬᏂᎨᏒ ᏂᎬᏴᏁᎸᎢ, ᎾᏍᎩ ᏗᏟᎶᏍᏔᎾᎯ ᎦᎵᏦᏛᎢ, ᎠᎴ ᏗᏟᎶᏍᏔᏅᎯ ᏂᎦᏛ ᎪᎱᏍᏗ ᎬᏔᏂᏓᏍᏗ ᎾᎿᏂ, ᎾᏍᎩᏯ ᎢᏨᏁᏗ ᏦᏢᏗ ᎨᏎᏍᏗ.
ᎦᏁᏌᎢᏃ ᎤᏃᏢᏗ ᎨᏎᏍᏗ ᎠᏓ-ᎬᎿᎨ ᎤᏃᏢᏙᏗ ᎨᏎᏍᏗ; ᏦᎢᏁ ᎠᏰᎵ ᎢᏯᎩᏳᏍᏈᏛ ᏂᎦᏅᎯᏎᏍᏗ, ᏔᎵᏁ ᎠᏰᎵ ᎢᏯᎩᏳᏍᏈᏛ ᎾᏯᏛᎡᏍᏗ, ᏔᎵᏁᏃ ᎠᏰᎵ ᎢᏯᎩᏳᏍᏈᏛ ᏂᎦᏖᏍᏗ.
ᎠᎴ ᎪᎱᏍᏗ ᎾᏑᏴᎾ ᎠᏕᎸ ᏓᎶᏂᎨ ᏧᏢᏙᏗ ᎨᏎᏍᏗ; ᎭᏫᏂᏗᏢ ᎠᎴ ᎦᏚᎢᏗᏢ ᏧᏢᏗ ᎨᏎᏍᏗ, ᎠᎴ ᎠᏕᎸ ᏓᎶᏂᎨ ᏂᎬᏁᏕᏍᏗ ᎬᏩᏚᏫᏛ ᎦᎸᎳᏗᏢ.
ᏅᎩᏃ ᏧᏓᏆᏙᎩ ᏗᏦᏢᏗ ᎨᏎᏍᏗ ᎠᏕᎸ ᏓᎶᏂᎨ ᏗᏦᏢᏙᏗ ᎨᏎᏍᏗ, ᏅᎩᏃ ᎾᏍᎩ ᏂᏚᎳᏍᎬᎢ ᏗᏣᏙᏗ ᎨᏎᏍᏗ; ᏔᎵᏃ ᏧᏓᏆᏙᎩ ᏌᏉ ᎠᏍᏆᎨᏂ ᎢᏗᏢ ᏗᏣᏙᏗ ᎨᏎᏍᏗ, ᎠᎴ ᏔᎵ ᏧᏓᏆᏙᎩ Ꭰ ᎢᏗᏢ ᎠᏍᏆᎨᏂ ᏗᎦᏙᏗ ᎨᏎᏍᏗ.
ᎦᏅᏍᏙᏗᏃ ᎠᏓ-ᎬᎿᎨ ᏗᏦᏢᏙᏗ, ᎠᎴ ᎠᏕᎸ ᏓᎶᏂᎨ ᏗᏧᏢᏙᏗ ᎨᏎᏍᏗ.
ᎠᎴ ᎦᏅᏍᏙᏗ ᏧᏓᏆᏙᎩ ᏕᎦᏛ ᎠᏍᏆᎨᏂ ᎢᏗᏢ ᎾᎿ ᏗᏧᏍᏙᏍᏗ ᎨᏎᏍᏗ, ᎾᏍᎩ ᎦᏁᏌᎢ ᎦᏅᏍᏙᏗ ᎨᏎᏍᏗ.
ᎦᏅᏍᏙᏗ ᏧᏓᏆᏙᎩ ᏕᎦᏛ ᎦᏁᏌᎢᎯ ᏕᎫᏍᏙᎨᏍᏗ; ᎥᏝ ᏗᏧᏍᏙᎩᏍᏗ ᏱᎨᏎᏍᏗ.
ᎨᏁᏌᎢᎯᏃ ᏗᏣᎶᏗ ᎨᏎᏍᏗ ᏗᎧᎿᏩᏛᏍᏗ ᎾᏍᎩ ᏗᎬᏲᎯᏎᏗ ᏥᎩ.
ᎠᎴ ᎫᏢᏗ ᏦᏢᏗ ᎨᏎᏍᏗ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᏦᏢᏙᏗ ᎨᏎᏍᏗ; ᏦᎢᏁ ᎠᏰᎵ ᎢᏯᎩᏳᏍᏈᏛ ᏂᎦᏅᎯᏎᏍᏗ; ᏔᎵᏁᏃ ᎠᏰᎵ ᎢᏯᎩᏳᏍᏈᏛ ᎾᏯᏛᎡᏍᏗ.
ᎠᎴ ᎠᏂᏔᎵ ᎠᏂᎩᎷᏫ ᏕᎰᏢᏅᎭ ᎠᏕᎸ ᏓᎶᏂᎨ ᏕᎰᏢᏔᏅᎭ, ᏗᎦᏅᏆᎶᏏᎶᏛ ᎨᏎᏍᏗ ᏧᏍᎪᎵ ᎫᏢᏗᏱ ᏕᎯᎧᏅᎭ.
ᎠᎴ ᏌᏉ ᎠᎩᎷᏫ ᏌᏉ ᎢᏗᏢ ᎤᏍᎪᎵ ᎯᎧᏅᎭ, ᏐᎢᏃ ᎠᎩᎷᏫ ᏐᎢᏗᏢ ᎤᏍᏆᎵ ᎯᎧᏅᎭ; ᎾᏍᎩ ᎫᏢᏗᏱ ᏧᏍᎪᎵ ᎢᏗᏢ ᎢᏧᎳ ᏗᏣᎪᏗ ᎨᏎᏍᏗ ᎠᏂᎩᎷᏫ.
ᎠᏂᎩᎷᏫᏃ ᏚᎾᏐᎸᏖᏍᏗ ᏗᏂᏃᎨᏂ, ᎫᏢᏗ ᏚᏄᏢᏕᏍᏗ ᏗᏂᏃᎨᏂ, ᏚᎾᎧᏛᏃ ᏓᎾᏓᎧᏁᏍᏗ; ᎫᏢᏗᏱ ᎢᏗᏢ ᏭᎾᎦᏖᏍᏗ ᎠᏂᎩᎷᏫ.
ᎫᏢᏗᏃ ᎦᏁᏌᎢ ᎦᏚᎢ ᏧᏢᏙᏗ ᎨᏎᏍᏗ; ᎦᏁᏌᎢᎯᏃ ᏗᏣᎶᏗ ᎨᏎᏍᏗ ᏗᎧᎿᏩᏛᏍᏗ, ᎾᏍᎩ ᏗᎬᏲᎯᏎᏗ ᏥᎩ.
ᎾᎿᏃ ᏗᎬᏯᏠᎢᏍᏗ ᎨᏎᏍᏗ, ᎠᎴ ᎬᏯᎵᏃᎮᏙᏗ ᎨᏎᏍᏗ ᎦᏁᏌᎢ ᎫᏢᏗᏱ ᎦᎸᎳᏗᏢ, ᎠᏂᎩᎷᏫ ᏓᏂᏙᎬ ᎠᏰᎵ ᎾᏍᎩ ᎦᏁᏌᎢᎯ ᏗᎧᎿᏩᏛᏍᏗ ᏗᎧᎶᏗ ᏥᏓᏂᏙᎦ, ᎾᏍᎩ ᎬᏯᎵᏃᎮᏙᏗ ᎨᏎᏍᏗ ᎾᏍᎩ ᏂᎦᏛ ᎬᏁᏤᏗ ᏥᎩ, ᎢᏏᎵ ᏧᏪᏥ ᎤᎾᏛᎪᏗ.
ᎠᎴ ᎦᏍᎩᎶ ᏦᏢᏗ ᎨᏎᏍᏗ ᎠᏓ-ᎬᎿᎨ ᎪᏢᏔᏅᎯ; ᏔᎵ ᎢᏯᎩᏳᏍᏈᏛ ᏂᎦᏅᎯᏎᏍᏗ, ᏌᏉᏃ ᎢᏯᎩᏳᏍᏈᏛ ᎾᏯᏛᎡᏍᏗ, ᏔᎵᏁᏃ ᎠᏰᎵ ᎢᏯᎩᏳᏍᏈᏛ ᏂᎦᏖᏍᏗ.
ᎠᏕᎸᏃ ᏓᎶᏂᎨ ᎪᎱᏍᏗ ᎾᏑᏴᎾ ᏧᏢᏙᏗ ᎨᏎᏍᏗ, ᎠᎴ ᎠᏕᎸ ᏓᎶᏂᎨ ᏂᎬᏁᏕᏍᏗ ᎬᏩᏚᏫᏛ ᎦᎸᎳᏗᏢ.
ᎠᎴ ᏣᎬᏔᏅᏗ ᎨᏎᏍᏗ ᎣᏬᏰᏂ ᎾᏯᏛᎥ ᎢᏯᏯᏖᏅ ᎬᏩᏚᏫᏛ, ᎠᎴ ᎠᏕᎸ ᏓᎶᏂᎨ ᎦᏯᎴᏍᏗ ᎬᏩᏚᏫᏛ.
ᎠᎴ ᏅᎩ ᏧᏓᏆᏙᎩ ᏗᏦᏢᏗ ᎨᏎᏍᏗ ᎠᏕᎸ ᏓᎶᏂᎨ ᏗᏦᏢᏙᏗ ᎨᏎᏍᏗ, ᎠᎴ ᎾᏍᎩ ᏧᏓᏆᏙᎩ ᏘᏣᏙᏗ ᎨᏎᏍᏗ ᏅᎩ ᏂᏚᏅᏣᏴ ᎾᎿ ᏅᎩ ᏂᏚᎳᏍᎬᎢ.
ᎠᎬᏔᏅᏛᏃ ᎾᎥ ᏗᎦᏙᏗ ᎨᏎᏍᏗ ᏧᏓᏆᏙᎩ ᏗᎫᏍᏙᏍᏗᏱ ᎦᏅᏍᏙᏗ ᎾᏍᎩ ᎦᏍᎩᎶ ᎦᏅᏍᏙᏗ.
ᏗᎦᏅᏍᏙᏗᏃ ᎠᎩ-ᎬᎿᎨ ᏗᏦᏢᏙᏗ ᎨᏎᏍᏗ, ᎠᎴ ᎠᏕᎸ ᏓᎶᏂᎨ ᏕᎱᏢᏔᏅᎭ, ᎾᏍᎩ ᎦᏍᎩᎶ ᎦᏅᏍᏙᏗ ᎨᏎᏍᏗ.
ᎠᎴ ᎾᎿ ᏤᎯ ᏗᏯᏖᎾ ᏕᎰᏢᏅᎭ, ᎠᎴ ᏗᏗᏙᏗ, ᎠᎴ ᏗᏖᎵᏙ, ᎠᎴ ᏗᏟᏍᏙᏗ ᏗᏖᎵᏙ; ᎪᎱᏍᏗ ᎾᏑᏴᎾ ᎠᏕᎸ ᏓᎶᏂᎨ ᏕᎰᏢᏔᏅᎭ.
ᎦᏍᎩᎸᏃ ᏣᏝᎮᏍᏗ ᎦᏚ ᎠᎦᏙᏗ ᎢᎬᏱᏢ ᎠᏆᎧᏛᎢ ᏂᎪᎯᎸᎢ.
ᏗᏨᏍᏙᏗᏃ ᏗᎦᎪᏗᏱ ᏦᏢᏗ ᎨᏎᏍᏗ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᏦᏢᏙᏗ ᎨᏎᏍᏗ; ᎦᏅᏆᎶᏏᎶᏛ ᎠᏕᎸ ᎪᏢᏙᏗ ᎨᏎᏍᏗ ᏗᏨᏍᏙᏗ ᏗᎦᎪᏗᏱ; ᎤᏪᏛᎢ, ᎠᎴ ᏚᏩᏂᎦᎸᎢ, ᏧᏖᎵᏙᎩ, ᏚᏆᏛᎢ, ᎠᎴ ᏚᏥᎵᏒᎢ, ᎤᏠᏱ ᏗᎪᏢᏙᏗ ᎨᏎᏍᏗ.
ᏑᏓᎵᏃ ᏚᏩᏂᎦᎸ ᎢᏧᎳ ᎢᏗᏢ ᏧᎾᏄᎪᎢᏍᏗ ᎨᏎᏍᏗ; ᏦᎢ ᏂᏚᏩᏂᎦᎸ ᏗᏨᏍᏙᏗ ᏗᎦᎪᏗᏱ ᏌᏉ ᎢᏗᏢ ᏧᎾᏄᎪᎢᏍᏗ ᎨᏎᏍᏗ, ᎠᎴ ᏦᎢ ᏂᏚᏩᏂᎦᎸ ᏗᏨᏍᏙᏗ ᏗᎦᎪᏗᏱ ᏐᎢᏱᏗᏢ ᏧᎾᏄᎪᎢᏍᏗ ᎨᏎᏍᏗ.
ᏦᎢᏃ ᏗᏖᎵᏙ ᎠᎹᏂ ᎤᏥᎸᏒᎢ ᏄᎾᏍᏛ ᏅᏍᎩᏯ ᏂᏕᎤᏍᏕᏍᏗ, ᎤᏆᏖᏍᏗ ᎠᎴ ᎤᏥᎸᏎᏍᏗ ᏌᏉ ᎤᏩᏂᎦᎸᎢ; ᎠᎴ ᏦᎢ ᏕᎪᏢᏎᏍᏗ ᏗᏖᎵᏙ ᎠᎹᏂ ᎤᏥᎸᏒᎢ ᏄᎾᏍᏛ ᎾᏍᎩᏯ ᏂᏕᎤᏍᏕᏍᏗ ᏐᎢᏱ ᎤᏩᏂᎦᎸᎢ, ᎤᏆᏖᏍᏗ ᎠᎴ ᎤᏥᎸᏎᏍᏗ; ᎾᏍᎩᏯ ᏂᏕᎤᏍᏕᏍᏗ ᏑᏓᎵ ᏂᏕᎤᏩᏂᎦᎸ ᏗᏨᏍᏙᏗ ᏗᎦᎪᏗᏱ ᏂᏙᏓᏳᎾᏄᎪᏨᎯ.
ᏗᏨᏍᏙᏗᏃ ᏗᎦᎪᏗᏱ ᏅᎩ ᏕᎪᏢᏎᏍᏗ ᏗᏖᎵᏙ ᎠᎹᏂ ᎤᏥᎸᏒ ᏄᎾᏍᏛ ᎾᏍᎩᏯ ᏂᏕᎤᏍᏕᏍᏗ, ᏚᏆᏖᏍᏗ ᎠᎴ ᏕᎤᏥᎸᏎᏍᏗ.
ᎠᎴ ᎤᏆᏖᏍᏗ ᎭᏫᏂᏗᏢ ᏔᎵ ᏂᏕᎤᏩᏂᎦᎸ ᎤᏠᏱ ᎪᏢᏔᏅᎯ, ᎠᎴ ᎤᏆᏖᏍᏗ ᎭᏫᏂᏗᏢ ᏔᎵ ᏂᏕᎤᏩᏂᎦᎸ ᎤᏠᏱ ᎪᏢᏔᏅᎯ, ᎠᎴ ᎤᏆᏖᏍᏗ ᎭᏫᏂᏗᏢ ᏔᎵ ᏂᏕᎤᏩᏂᎦᎸ ᎤᏠᏱ ᎪᏢᏔᏅᎯ, ᎾᏍᎩᏯ ᏑᏓᎵ ᏂᎦᏓ ᏕᎤᏩᏂᎦᎸ ᏗᏨᏍᏙᏗ ᏗᎦᎪᏗᏱ ᏂᏙᏓᏳᎾᏄᎪᏨᎯ.
ᏚᏆᏛ ᎠᎴ ᏚᏩᏂᎦᏚ ᎤᏠᏱ ᏗᎪᏢᏔᏅᎯ ᎨᏎᏍᏗ; ᏂᎦᏛ ᏌᏉ ᎦᏅᏆᎶᏏᎶᏛ ᎪᏢᏅᎯ, ᎪᎱᏍᏗ ᎾᏑᏴᎾ ᎠᏕᎸ ᏓᎶᏂᎨ ᎪᏢᏔᎾᎯ.
ᎠᎴ ᎦᎵᏉᎩ ᎪᎢ ᏗᏟᏍᏗ ᏗᏨᏍᏙᏗ ᎾᎿ ᏗᎦᎪᏗ ᏗᏦᏢᏗ ᎨᏎᏍᏗ, ᎠᎴ ᏧᏂᏨᏍᏙᏗ ᎨᏎᏍᏗ ᎾᏍᎩ ᏗᏨᏍᏙᏗ, ᎾᏍᎩ ᎢᎦ ᎤᎾᏘᏍᏙᏗᏱ ᏧᏳᎪᏗ ᎤᏗᏗᏢ.
ᎠᎴ ᏗᏥᏃᏍᎦᎸᏗ ᎠᎴ ᏗᏥᏃᏍᎦᎸᏛ ᏗᎦᎶᏗ, ᎪᎱᏍᏗ ᎾᏑᏴᎾ ᎠᏕᎸ ᏓᎶᏂᎨ ᏗᎪᏢᏔᏅᎯ ᎨᏎᏍᏗ.
ᏌᏉ ᏔᎸᏗ ᎢᏳᏓᎨᏛ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᏧᏬᏢᏙᏗ ᎨᏎᏍᏗ ᎯᎠ ᏂᎦᏛ ᏧᏓᎴᏅᏛ.
ᎠᎴ ᎭᎦᏌᏯᏍᏔᏅᎭ ᏕᎰᏢᏅᎭ ᎾᏍᎩᏯ ᏗᏟᏕᏍᏙᏗ ᎠᎲᎢ, ᎾᏍᎩ ᏤᏣᎾᏄᎪᏫᏎᎸ ᎣᏓᎸᎢ.
ᎠᎴ ᎾᏍᏉ ᎦᎵᏦᏙᏗ ᎰᏢᏅᎭ ᎠᏍᎪᎯ ᏗᏰᏙᎳᏗ ᎠᏄᏬ ᎤᏏᏙᎵ ᎤᏥᎸ ᏗᏏᏓᎵ ᎪᏢᏔᏅᎯ, ᏕᎭᎷᎨ, ᎠᎴ ᎩᎬᎨᎢ, ᎠᎴ ᎤᏍᎪᏍᏛ ᎩᎦᎨᎢ; ᎠᏂᎩᎷᏫ ᎠᎵᏏᎾᎪᎯᏍᏔᏅᎯ ᏗᎦᎸᏫᏍᏔᏁᎸᎯ ᏨᏙᏗ ᏗᏦᏢᏗ ᎨᏎᏍᏗ.
ᏌᏉ ᎠᏰᏙᎳᏛ ᏁᎳᏦᏁ ᎢᏯᎩᏳᏍᏈᏛ ᏂᎦᏅᎯᏎᏍᏗ, ᎠᎴ ᏅᎩ ᎢᏯᎩᏳᏍᏈᏛ ᎾᏯᏛᎡᏍᏗ; ᏂᎦᏛᏃ ᏓᏰᏙᎳᏛ ᎢᏓᎦᎯᏛᎭ ᎨᏎᏍᏗ.
ᎯᏍᎩ ᏂᏓᏰᏙᎳᏛ ᏕᏅᎾᏚᏓᏖᏍᏗ; ᏗᏐᎢᏃ ᎯᏍᎩ ᏓᏰᏙᎳᏛ ᏕᎤᎾᏚᏓᏖᏍᏗ.
ᏧᎾᏓᏕᏍᏗᏱᏃ ᏗᏦᏢᏗ ᎨᏎᏍᏗ ᎠᏍᏛ ᎠᏰᏙᎳᏛᏗᏱ ᏕᎭᎷᎨ ᎠᏍᏘ ᏗᏦᏢᏙᏗ ᎨᏎᏍᏗ, ᎠᏓᎴᏂᏍᎨᏍᏗ ᎠᏍᏛ ᏚᏚᏓᏛᎢ; ᎠᎴ ᎤᏠᏱᏉ ᏗᏦᏢᏗ ᎨᏎᏍᏗ ᎠᏍᏛ ᏔᎵᏁ ᎠᏰᏙᎳᏛ ᏚᏚᏓᏛᎢ.
ᎯᏍᎦᏍᎪᎯ ᏗᏦᏢᏗ ᎨᏎᏍᏗ ᏧᏓᏕᏍᏗᏱ ᏌᏉ ᎠᏰᏙᎳᏛᎢ, ᎠᎴ ᎯᏍᎦᏍᎪᎯ ᏧᏓᏕᏍᏗᏱ ᏗᏦᏢᏗ ᎨᏎᏍᏗ ᎠᏍᏛ ᏔᎵᏁ ᎠᏰᏙᎳᏛ ᏚᏚᏓᏛᎢ, ᎾᏍᎩ ᏧᏓᏂᏴᏗᏱ ᏕᎪᏢᏒ ᏧᏓᏕᎯᏍᏗᏱ.
ᎠᎴ ᎯᏍᎦᏍᎪᎯ ᏗᏦᏢᏗ ᎨᏎᏍᏗ ᏗᎫᏓᎸᏗᏱ ᎠᏕᎸ ᏓᎶᏂᎨ ᏗᎪᏢᏔᏅᎯ, ᎾᏍᎩᏃ ᏗᎫᏓᎸᏗᏱ ᏕᎭᏚᏙᏔᏅᎭ ᏓᏰᏙᎳᏛᎢ, ᎾᏍᎩᏃ ᏌᏉᏉ ᎨᏎᏍᏗ ᎦᎵᏦᏛᎢ.
ᏗᏰᏙᎳᏛᏗᏃ ᎠᏫ ᏗᏂᎭᏄᎸᎯ ᎤᏂᏍᏘᏰᏅᎯ ᏗᏦᏢᏙᏗ ᎨᏎᏍᏗ, ᎾᏍᎩ ᎬᏅᏙᏗ ᎨᏎᏍᏗ ᎦᎵᏦᏛᎢ; ᏌᏚ ᏗᏦᏢᏗ ᎨᏎᏍᏗ ᏗᏰᏙᎳᏛᏗ.
ᏌᏉ ᎠᏰᏙᎳᏛ ᏦᎠᏍᎪᎯ ᎢᏯᎩᏳᏍᏈᏛ ᏂᎦᏅᎯᏎᏍᏗ, ᏅᎩᏃ ᎢᏯᎩᏳᏍᏈᏛ ᎾᏯᏛᎡᏍᏗ ᏌᏉ ᎠᏰᏙᎳᏛᎢ; ᏌᏚᏃ ᏂᏓᏰᏙᎳᏛ ᎢᏗᎦᎯᏛᎭ ᎨᏎᏍᏗ.
ᎯᏍᎩᏃ ᏓᏰᏙᎳᏛ ᎤᏁᎳᎩ ᏗᏣᏚᏙᏗ ᎨᏎᏍᏗ, ᎠᎴ ᏑᏓᎵ ᏓᏰᏙᎳᏛ ᎤᏁᎳᎩ ᏗᏣᏚᏙᏗ ᎨᏎᏍᏗ, ᏑᏓᎵᏁᏃ ᎠᏰᏙᎳᏛ ᏗᏣᏰᏈᏛᏗ ᎨᏎᏍᏗ ᏭᎦᏛ ᎢᏗᏢ ᎦᎵᏦᏛᎢ.
ᎯᏍᎦᏍᎪᎯᏃ ᏕᎰᏢᏅᎭ ᏧᏓᏕᏍᏗᏱ ᎠᏍᏛ ᏌᏉ ᎠᏰᏙᎳᏛᎢ ᎾᏍᎩ ᎠᏍᏛ ᎤᏚᏓᏛᏗᏱ, ᎠᎴ ᎯᏍᎦᏍᎪᎯ ᏧᏓᏕᏍᏗᏱ ᎠᏍᏛ ᎠᏰᏙᎳᏛ ᎾᏍᎩ ᏔᎵᏁ ᎤᏚᏓᏛᏗᏱ.
ᎠᎴ ᎯᏍᎦᏍᎪᎯ ᏗᏦᏢᏗ ᎨᏎᏍᏗ ᏗᎫᏓᎸᏗᏱ, ᎥᏣᏱ ᏗᏦᏢᏙᏗ ᎨᏎᏍᏗ, ᎾᏍᎩᏃ ᏗᎫᏓᎸᏗᏱ ᏗᏣᏚᏙᏗ ᎨᏎᏍᏗ ᏧᏓᏕᏍᏗᏱ, ᎠᎴ ᏕᎱᏓᏔᏅᎭ ᎦᎵᏦᏛᎢ, ᎾᏍᎩᏃ ᏌᏉ ᏂᎦᎵᏍᏔᏅᎭ.
ᎾᏍᎩᏃ ᎤᎵᏃᎯᏴᎯ ᏗᏰᏙᎳᏛᏗ ᎦᎵᏦᏛᎢ, ᎾᏍᎩ ᎠᏰᎵ ᎢᎦᎢ ᎤᎵᏃᎯᏴᎯ, ᎾᏍᎩ ᎦᎵᏦᏛ ᎣᏂᏗᏢ ᎦᏛᏗ ᎨᏎᏍᏗ.
ᎠᎴ ᏌᏉ ᎢᏯᎩᏳᏍᏈᏛ ᏂᎦᏅᎯᏎᏍᏗ ᏌᏉ ᎢᏗᏢ, ᎠᎴ ᏌᏉ ᎢᏯᎩᏳᏍᏈᏛ ᎠᎢᏗᏢ, ᎾᏍᎩ ᏕᎦᏅᎯᏒ ᏧᎵᏃᎯᏴᎯ ᏗᏰᏙᎳᏛᏗ ᎦᎵᏦᏛᎢ, ᏗᏍᏆᎨᏂ ᏫᏗᎦᏖᎳᏕᏍᏗ ᎦᎵᏦᏛᎢ ᎠᏂ ᎢᏗᏢ ᎠᎴ ᏐᎢᏱ ᎢᏗᏢ, ᎾᏍᎩ ᎫᏢᏙᏗ ᎨᏎᏍᏗ.
ᎠᎴ ᏦᏢᏗ ᎨᏎᏍᏗ ᎦᎵᏦᏛ ᎫᏢᏗ, ᎤᏃᏕᎾ ᎦᏁᎦ ᎩᎦᎨ ᏦᏢᏙᏗ ᎨᏎᏍᏗ, ᎦᏚᏃ ᎢᏗᏢ ᎫᏢᏗ ᏓᎭᏏ ᎦᏁᎦ ᏦᏢᏙᏗ ᎨᏎᏍᏗ.
ᎠᎴ ᏧᏯᏖᎾ ᎠᏓ-ᎬᎿᎨ ᏗᏦᏢᏙᏗ ᎨᏎᏍᏗ, ᎾᏍᎩ ᎦᎵᏦᏛ ᎨᏢᏗ ᏕᎦᎵᎦᎴᏍᏗ.
ᎠᏍᎪᎯ ᎢᏯᎩᏳᏍᏈᏛ ᏂᎦᏅᎯᏎᏍᏗ ᏌᏉ ᎤᏯᏖᎾ, ᏔᎵᏁᏃ ᎠᏰᎵ ᎢᏯᎩᏳᏍᏈᏛ, ᎾᏯᏛᎡᏍᏗ ᏌᏉ ᎤᏯᏖᎾ.
ᏔᎵ ᏕᎪᏢᏎᏍᏗ ᏗᎫᏍᏙᏍᏗᏱ ᏌᏉ ᎤᏯᏖᏃᎯ, ᏕᎦᎧᎮᏍᏗ ᎣᏍᏛ ᏓᏙᎵᎨᏍᏗ; ᎾᏍᎩ ᎢᏗᏨᏁᏗ ᎨᏎᏍᏗ ᏂᎦᏛ ᏧᏯᏖᎾ ᎦᎵᏦᏙᏙᏗ.
ᏧᏯᏖᎾᏃ ᎦᎵᏦᏙᏙᏗ ᏔᎳᏍᎪᎯ ᏗᏦᏢᏗ ᎨᏎᏍᏗ ᏧᎦᎾᏮ ᎢᏗᏢ ᏤᎯ.
ᏅᎦᏍᎪᎯᏃ ᏗᏦᏢᏗ ᎨᏎᏍᏗ ᏓᏔᎴᏒ ᎠᏕᎸ ᎤᏁᎬ ᏗᎪᏢᏔᏅᎯ, ᎭᏫᏂᏗᏢ ᏔᎳᏍᎪᎯ ᏧᏯᏖᏃᎯ.  ᏔᎵ ᏓᏔᎴᏒ ᏕᎪᏢᏎᏍᏗ ᎭᏫᏂᏗᏢ ᏌᏉ ᎤᏯᏖᏃᎯ ᎾᏍᎩ ᏔᎵ ᏗᎫᏍᏙᏍᏗ ᏗᏠᏍᎩ, ᎠᎴ ᏔᎵ ᏓᏔᎴᏒ ᎭᏫᏂᏗᏢ ᏐᎢᏱ ᎤᏯᏖᏃᎯ ᎾᏍᎩ ᏗᏠᏍᎩ ᏔᎵ ᏗᎫᏍᏙᏍᏗ.
ᏔᎵᏁᏃ ᎠᏍᏆᎨᏂ ᏫᎨᏒ ᎾᏍᎩ ᎦᎵᏦᏛᎢ ᏧᏴᏢ ᎢᏗᏢ ᏔᎵᏍᎪᎯ ᏂᏕᎬᏁᏍᏗ ᏧᏯᏖᎾ.
ᎠᎴ ᏅᎦᏍᎪᎯ ᏅᏍᎩ ᏗᏠᏍᎩ ᏓᏔᎴᏒ ᎠᏕᎸ ᎤᏁᎬ ᏗᎪᏢᏔᏅᎯ; ᏔᎵ ᏂᏕᎬᏁᏍᏗ ᏓᏔᎴᏒ ᎭᏫᏂᏗᏢ ᏌᏉ ᎤᏯᏖᏃᎯ, ᎠᎴ ᏔᎵ ᏓᏔᎴᏒ ᎭᏫᏂᏗᏢ ᏐᎢᏱ ᎤᏯᏖᏃᎯ.
ᏗᏍᎪᎨᏂᏃ ᏭᏕᎵᎬ ᎢᏗᏢ ᎾᏍᎩ ᎦᎵᏦᏛᎢ ᏑᏓᎵ ᏗᏦᏢᏗ ᎨᏎᏍᏗ ᏧᏯᏖᎾ.
ᎠᎴ ᏔᎵ ᏧᏯᏖᎾ ᏗᏦᏢᏗ ᎨᏎᏍᏗ ᎤᏅᏏᏴ ᏤᎯ ᎯᎠ ᎾᏍᎩ ᎦᎵᏦᏛᎢ ᎢᏧᎳ ᏗᏍᏆᎨᏂ ᎢᏗᏢ ᏤᎯ.
ᎾᏍᎩᏃ ᏗᎫᏓᏙᏗ ᎨᏎᏍᏗ ᎡᎳᏗᏢ, ᎠᎴ ᏗᎫᏓᏙᏗ ᎨᏎᏍᏗ ᎤᏍᎪᎵ ᎦᎸᎳᏗ ᎾᏍᎩ ᏌᏉ ᎤᏆᏙᎬᎢ; ᎾᏍᎩ ᎢᏗᎬᏁᏗ ᎨᏎᏍᏗ ᎢᏧᎳ; ᎾᏍᎩ ᎯᎠ [ᏧᏯᏖᎾ] ᎤᏅᏏᏴᏢ ᎢᏧᎳᏗ ᏤᎯ ᎨᏎᏍᏗ.
ᎠᎴ ᏧᏁᎳ ᏂᎦᎡᏍᏗ ᏧᏯᏖᎾ; ᏓᏔᎴᏒᏃ ᎠᏕᎸ ᎤᏁᎬ ᏗᎪᏢᏔᏅᎯ ᏓᎳᏚ ᏂᎦᎡᏍᏗ; ᏔᎵ ᏓᏔᎴᏒ ᏂᏕᎬᏁᏍᏗ ᏌᏉ ᎤᏯᏖᏃᎯ ᎭᏫᏂᏗᏢ, ᎠᎴ ᏔᎵ ᏓᏔᎴᏒ ᎭᏫᏂᏗᏢ ᏅᏩᏓᎴ ᎤᏯᏖᏗᏢ.
ᏗᏍᏆᎾᎳᏗᏍᏗᏃ ᎠᏓ-ᎬᎿᎨ ᏗᏦᏢᏙᏗ ᎨᏎᏍᏗ; ᎯᏍᎩ ᏓᏞᏍᏗ ᏧᏯᏖᏃᎯ ᏌᏉ ᎠᏍᏆᎨᏂ ᎢᏗᏢ ᎦᎵᏦᏛᎢ;
ᎠᎴ ᎯᏍᎩ ᏗᏍᏆᎾᎳᏗᏍᏗ ᏓᏞᏍᏗ ᏧᏯᏖᏃᎯ ᏐᎢᏗᏢ ᎠᏍᏆᎨᏂ ᎦᎸᏦᏛᎢ, ᎠᎴ ᎯᏍᎩ ᏗᏍᏆᎾᎳᏗᏍᏗ ᏓᏞᏍᏗ ᏧᏯᏖᏃᎯ ᎦᎵᏦᏛ ᎠᏍᏆᎨᏂ ᏭᏕᎵᎬ ᎢᏗᏢ.
ᎠᏰᎵ ᎡᎯ ᎠᏍᎪᎾᎳᏗᏍᏗ ᏧᏯᏖᏃᎯ ᎠᏰᎵ ᏓᏢᎢ ᏂᎦᏅᎯᏒ ᎠᏞᏍᏗ.
ᎠᎴ ᏧᏯᏖᎾ ᎠᏕᎸ ᏓᎶᏂᎨ ᏗᏧᏢᏙᏗ ᎨᏎᏍᏗ, ᎠᎴ ᏧᏓᏆᏙᎩ ᎠᏕᎸ ᏓᎶᏂᎨ ᏗᏦᏢᏙᏗ ᎨᏎᏍᏗ ᎾᎿ ᏗᏍᏆᎾᎳᏗᏍᏗ ᏗᎦᏙᏌᏗᏍᏗᏱ; ᎠᎴ ᎠᏕᎸ ᏓᎶᏂᎨ ᏗᏧᏢᏙᏗ ᎨᏎᏍᏗ ᏗᎳᏆᎾᎳᏗᏍᏗ.
ᎠᎴ ᏣᎪᏗ ᎨᏎᏍᏗ ᎦᎵᏦᏙᏙᏗ  ᎾᏍᎩᏯ ᏗᏟᎶᏍᎳᏅᎯ ᏤᏣᎾᏄᎪᏫᏎᎸ ᎣᏓᎸᎢ.
ᎠᎴ ᎠᏰᏙᎳᏛᏗ ᏦᏢᏗ ᎨᏎᏍᏗ, ᏕᎭᎷᎨ ᎠᏄᏬ ᎠᎴ ᎩᎦᎨ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ ᏗᏏᏓᎵ ᎤᏥᎸᎢ, ᎠᎵᏏᎾᎯᏍᏔᏅᎯ ᏗᎦᎸᏫᏍᏓᏁᎸᎯ ᎨᏎᏍᏗ, ᎠᎴ ᎾᎿᏂ ᎠᏂᎩᎷᏫ ᏕᎪᏢᏎᏍᏗ.
ᎠᎴ ᏣᏛᏗ ᎨᏎᏍᏗ ᏅᎩ ᏕᎨᏛ ᏗᎦᎫᏍᏛᏗ, ᎠᏓ-ᎬᎿᎨ ᏗᎪᏢᏔᏅᎯ, ᎠᏕᎸ ᏓᎶᏂᎨ ᏗᎫᏢᏔᏅᎯ; ᏗᎦᏙᏌᏗᏍᏗᏱ ᎠᏕᎸ ᏓᎶᏂᎨ ᏗᎪᏢᏔᏅᎯ ᎨᏎᏍᏗ, ᏅᎩ ᏓᏔᎴᏒ ᎠᏕᎸ ᎤᏁᎦ ᏗᎪᏢᏔᏅᎯ ᎾᎿ ᏕᎫᏍᏙᎨᏍᏗ.
ᎠᎴ ᏣᏛᏗ ᎨᏎᏍᏗ ᎠᏰᏙᎳᏛᏗ ᏗᎫᏓᎸᏗᏱ ᎭᏫᏂᏗᏢ, ᎾᏍᎩ ᎾᎿ ᏣᏴᏔᏂᎯᏍᏗᏱ ᎠᏰᏙᎳᏛ ᎭᏫᏂᏗᏢ ᎦᏁᏌᎢ ᏗᎧᎿᏩᏛᏍᏗ ᏗᎦᎶᏗ; ᎠᏰᏙᎳᏛᏃ ᎢᏣᏓᏓᎴᏓᏁᎮᏍᏗ ᎦᎸᏉᏗᏳ ᎨᏒ ᎠᎴ ᎤᏟ ᎢᎦᎸᏉᏗ ᎨᏒᎢ.
ᎫᏢᏗᏃ ᎯᏝᏛᎭ ᎦᏁᏌᎢᎯ ᏗᎧᎿᏩᏛᏍᏗ ᏗᎦᎶᏗᏱ, ᎾᎿ ᎤᏟ ᎢᎦᎸᏉᏗ ᎨᏒᎢ.
ᎦᏍᎩᎶᏃ ᎠᏰᏙᎳᏛ ᏙᏱᏗᏢ ᏣᏍᎩᎳᏗᏍᏗ ᎨᏎᏍᏗ, ᎠᏨᏍᏙᏗᏃ ᏗᎦᎪᏗᏱ ᎦᏍᎩᎸ ᏧᏳᎪᏗ ᎠᏍᏆᎨᏂ ᎦᎵᏦᏛ ᏧᎦᎾᏮ ᎢᏗᏢ ᏣᎪᏗ ᎨᏎᏍᏗ; ᎦᏍᎩᎶᏃ ᏧᏴᏢ ᎢᏗᏢ ᏣᏍᎩᎳᏗᏍᏗ ᎨᏎᏍᏗ.
ᎠᎴ ᏦᏢᏗ ᎨᏎᏍᏗ ᎠᏰᏙᎳᏛᏗ ᎠᏍᏚᏗ ᎦᎵᏦᏛ ᎦᎶᎯᏍᏗᏱ, ᏕᎭᎷᎨᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨ ᎨᏎᏍᏗ, ᎠᎴ ᎤᏏᏙᎵ ᏗᏏᏓᎵ ᎤᏥᎸᎢ, ᎪᏪᎳᏅᎯ ᏴᎩ ᎦᏰᏫᏍᏗ ᎬᏔᏅᎯ.
ᎠᎴ ᏗᏰᏙᎳᏛᏗᏱ ᏗᏦᏢᏗ ᎨᏎᏍᏗ ᎯᏍᎩ ᏗᎦᎫᏍᏛᏗ ᎠᏓ-ᎬᎿᎨ ᏗᎪᏢᏔᏅᎯ, ᎠᎴ ᎠᏕᎸ ᏓᎶᏂᎨ ᏕᎱᏢᏔᏅᎭ, ᎠᎴ ᏗᎦᏙᏌᏗᏍᏗᏱ ᎠᏕᎸ ᏓᎶᏂᎨ ᏗᎪᏢᏔᏅᎯ ᎨᏎᏍᏗ; ᎠᎴ ᎯᏍᎩ ᏓᏔᎴᏒ ᎥᏣᏱ ᎬᎾᏬᏔᏅᎯ ᏗᏦᏢᏙᏗ ᎨᏎᏍᏗ ᏗᎦᎫᏍᏛᏗ ᏗᎫᏍᏙᏍᏗᏱ.
ᎠᎴ ᎰᏢᏅᎭ ᎠᏥᎸ-ᎨᎳᏍᏗᏱ ᎠᏓ-ᎬᎿᎨ ᎰᏢᏔᏅᎭ, ᎯᏍᎩ ᎢᏯᎩᏳᏍᏈᏛ ᏂᎦᏅᎯᏎᏍᏗ, ᎠᎴ ᎯᏍᎩ ᎢᏯᎩᏳᏍᏈᏛ ᎾᏯᏛᎡᏍᏗ, ᎦᏌᏆᎸ ᎨᏎᏍᏗ ᎠᏥᎸ-ᎨᎳᏍᏗᏱ; ᏦᎢᏃ ᎢᏯᎩᏳᏍᏈᏛ ᏂᎦᏖᏍᏗ.
ᏕᎤᎷᎬᏃ ᏅᎩ ᏂᏚᏅᏏᏴ ᏗᏣᎪᏗ ᎨᏎᏍᏗ; ᏕᎤᎷᎬ ᎤᏠᏱᏉ ᎨᏎᏍᏗ; ᎥᏣᏱᏃ ᏧᏢᏙᏗ ᎨᏎᏍᏗ.
ᏗᏦᏢᏗᏃ ᎨᏎᏍᏗ ᎪᏍᏚ ᎦᎶᏗ, ᎠᎴ ᎪᏕᏍᏗ, ᎠᎴ ᏗᏖᎵᏙ, ᎠᎴ ᎭᏫᏯ ᎦᏂᏴᏙᏗ, ᎠᎴ ᎠᏥᎸ ᎦᎶᏗ; ᏂᎦᏛ ᎾᎿ ᎪᎱᏍᏗ ᎬᏔᏂᏓᏍᏗ ᎥᏣᏱ ᏗᏦᏢᏙᏗ ᎨᏎᏍᏗ.
ᎠᎴ ᏦᏢᏗ ᎨᏎᏍᏗ ᎠᎦᏯᎷᏗ ᎢᏳᏍᏗ ᎥᏣᏱ ᎪᏢᏔᏅᎯ; ᎾᎿᏃ ᏅᎩ ᏂᏚᏅᏏᏴ ᏅᎩ ᏧᏓᏆᏙᎩ ᎥᏣᏱ ᏗᎪᏢᏔᏅᎯ ᏗᏣᏙᏗ ᎨᏎᏍᏗ.
ᎾᏍᎩᏃ ᎠᏥᎸ ᎨᎳᏍᏗᏱ ᎤᎦᏌᏛᎢ ᎭᏫᏂᏗᏢ ᏣᏄᏴᏙᏗ ᎨᏎᏍᏗ, ᎾᏍᎩ ᎠᎦᏯᎷᏗ ᎢᏳᏍᏗ ᎠᏥᎸ ᎨᎳᏍᏗᏱ ᎠᏰᎵ ᎢᏴᏛ ᏫᎬᏩᎵᏍᏗᏍᏗ ᎨᏎᏍᏗ.
ᎦᏅᏍᏙᏗᏃ ᎠᏥᎸ ᎨᎳᏍᏗᏱ ᏗᏦᏢᏗ ᎨᏎᏍᏗ, ᎾᏍᎩ ᎦᏅᏍᏙᏗ ᎠᏓ-ᎬᎿᎨ ᏗᎪᏢᏔᏅᎯ, ᎠᎴ ᎥᏣᏱ ᏗᎫᏢᏔᏅᎯ.
ᎦᎾᏍᏙᏗᏃ ᏧᏓᏆᏙᎩ ᏕᎦᏛ ᏗᎫᏍᏙᏍᏗ ᎨᏎᏍᏗ, ᎠᎴ ᎢᏧᎳᏗᏢ ᏗᏍᏆᎨᏂ ᎠᏥᎸ-ᎨᎳᏍᏗᏱ ᎦᎾᏍᏙᏗ ᏓᏞᏍᏗ, ᎾᏍᎩ ᎠᏥᎸ-ᎨᎳᏍᏗᏱ ᎠᏴᏍᏙᏗ.
ᎤᏒᏙᏗ ᏅᏁᎸᎭ ᏧᏯᏖᎾ ᎰᏢᏔᏅᎭ; ᎾᏍᎩᏯ ᏤᏣᎾᏄᎪᏫᏎᎸ ᎣᏓᎸᎢ, ᎾᏍᎩᏯ ᎢᏳᏍᏅᏁᏗ ᎤᏃᏢᏗ ᎨᏎᏍᏗ.
ᎠᎴ ᎣᏂ ᎰᏢᏅᎭ ᎯᎠ ᎾᏍᎩ ᎦᎵᏦᏛ ᎤᏚᏫᏛ; ᎠᏍᏆᎨᏂ ᏧᎦᎾᏮ ᎢᏗᏢ ᎠᏰᏙᎳᏕᏍᏗ ᎠᏂ ᎾᏍᎩ ᎣᏂ; ᎤᏏᏙᎵ ᎤᏥᎸᎢ ᏗᏏᏓᎵ ᎨᏎᏍᏗ, ᎠᏍᎪᎯᏧᏈ ᎢᏯᎩᏳᏍᏈᏛ ᏂᎦᏅᎯᏎᏍᏗ ᏌᏉ ᎢᏗᏢ ᎠᏍᏆᎨᏂ.
ᏔᎳᏍᎪᎯᏃ ᏗᎦᎫᏍᏛᏗ ᎠᎴ ᎾᏍᎩ ᏔᎳᏍᎪᎯ ᏓᏔᎴᏒ ᎥᏣᏱ ᏗᎪᏢᏔᏅᎯ ᎨᏎᏍᏗ; ᏗᎦᏙᏌᏗᏍᏗᏱᏃ ᎠᎴ ᎤᏯᏅᎯ ᏗᎦᎫᏍᏛᏗᏱ ᏤᎯ, ᎠᏕᎸ ᎤᏁᎬ ᏗᎪᏢᏔᏅᎯ ᎨᏎᏍᏗ.
ᎠᎴ ᎾᏍᎩ ᏧᏴᏢ ᎢᏗᏢ ᎠᏰᏙᎳᏕᏍᏗ ᎠᏍᎪᎯᏧᏈ ᎢᏯᎩᏳᏍᏈᏛ ᏂᎦᏅᎯᏎᏍᏗ, ᎠᎴ ᏗᎦᎫᏍᏛᏗ ᏔᎳᏍᎪᎯ ᎨᏎᏍᏗ, ᎠᎴ ᏔᎳᏍᎪᎯ ᏓᏔᎴᏒ ᎥᏣᏱ ᏗᎪᏢᏔᏅᎯ; ᏗᎦᏙᏌᏗᏍᏗᏱᏃ ᎠᎴ ᎤᏯᏅᎯ ᏗᎦᎫᏍᏛᏗᏱ ᏤᎯ, ᎠᏕᎸ ᎤᏁᎬ ᏗᎪᏢᏔᏅᎯ ᎨᏎᏍᏗ.
ᎾᏍᏛᎥᏃ ᎣᏂ ᏭᏕᎵᎬ ᎢᏗᏢ ᏓᏰᏙᎳᏕᏍᏗ ᎯᏍᎪᏍᎪᎯ ᎢᏯᎩᏳᏍᏈᏛ ᎢᏗᎦᏅᎯᏛ; ᏗᎦᎫᏍᏛᏗ ᎠᏍᎪᎯ ᎨᏎᏍᏗ, ᎠᎴ ᎾᏍᎩ ᏓᏔᎴᏒ ᎠᏍᎪᎯ ᎨᏎᏍᏗ.
ᎾᏍᏛᎥᏃ ᎣᏂ ᏗᎧᎸᎬ ᎢᏗᏢ, ᎯᏍᎩᏍᎪᎯ ᎢᏯᎩᏳᏍᏈᏛ ᎨᏎᏍᏗ,
ᏓᏰᏙᎳᏛ ᏌᏉ ᎢᏗᏢ [ᎦᎶᎯᏍᏗᏱ] ᎯᏍᎩᎦᏚ ᎢᏯᎩᏳᏍᏈᏛ ᏂᏕᎦᏅᎯᏎᏍᏗ; ᏗᎦᎫᏍᏛᏗ ᏦᎢ ᏂᎦᎡᏍᏗ, ᎠᎴ ᏓᎳᎴᏒ ᏦᎢ.
ᎠᎴ ᎠᎢᏗᏢ ᏓᏰᏙᎳᏕᏍᏗ ᎯᏍᎩᎦᏚ ᎢᏯᎩᏳᏍᏈᏛ ᎢᏗᎦᏅᎯᏛ; ᏗᎦᎫᏍᏛᏗ ᏦᎢ ᏂᎦᎳᏍᏗ, ᎠᎴ ᏓᎳᎴᏒ ᏦᎢ ᏂᎦᎳᏍᏗ.
ᎦᎶᎯᏍᏗᏱᏃ ᎪᏢᏒ ᎦᎵᏦᏛ ᎠᏰᏙᎳᏕᏍᏗ ᏔᎳᏍᎪᎯ ᎢᏯᎩᏳᏍᏈᏛ ᎢᎦᏅᎯᏛ, ᏕᎭᎷᎨ ᎠᎴ ᎩᎦᎨ, ᎠᎴ ᎤᏍᎪᏍᏛ ᎩᎦᎨ, ᎠᎴ ᎤᏏᏙᎵ ᎤᏥᎸ ᏗᏏᏓᎵ ᎨᏎᏍᏗ, ᎪᏪᎳᏅᎯ ᏴᎩ ᎦᏰᏫᏍᏗ ᎬᏔᏅᎯ; ᎦᎫᏍᏛᏗ ᏅᎩ ᎨᏎᏍᏗ ᎠᎴ ᏓᏔᎴᏒ ᏅᎩ.
ᏂᎦᏛᏃ ᏗᎩᏍᏛᏗ ᎦᎵᏦᏛ ᎬᏩᏚᏫᏛ ᎤᏯᏅᎯ ᎠᏕᎸ ᎤᏁᎬ ᏗᎪᏢᏔᏅᎯ ᏂᏕᎬᏁᏕᏍᏗ; ᏗᎦᏙᏌᏗᏍᏗᏱ ᎠᏕᎸ ᎤᏁᎬ ᏗᎪᏢᏔᏅᎯ ᎨᏎᏍᏗ, ᎠᎴ ᏓᎳᎴᏒ ᎾᎿ ᏗᎫᏍᏙᏍᏗᏱ ᎥᏣᏱ ᏗᎪᏢᏔᏅᎯ ᎨᏎᏍᏗ.
ᎣᏂ ᎠᏍᎪᎯᏧᏈ ᎢᏯᎩᏳᏍᏈᏛ ᏂᎦᏅᎯᏎᏍᏗ, ᎾᏯᏛᎥᏃ ᎯᏍᎦᏍᎪᎯ ᎨᏎᏍᏗ ᏂᎦᎥᎢ, ᏂᎦᏛᎢᏃ ᎯᏍᎩ ᎢᏯᎩᏳᏍᏈᏛ ᎨᏎᏍᏗ, ᎪᏢᏔᏅᎯ ᎤᏏᏗᎣ ᎤᏥᎸ ᏗᏏᏓᎵ, ᏗᏔᎴᏒᏃ ᎾᎿ ᏗᎫᏍᏙᏍᏗᏱ ᎥᏣᏱ ᏗᎪᏢᏔᏅᎯ ᎨᏎᏍᏗ.
ᏂᎦᏛ ᎪᎱᏍᏗ ᏗᎬᏁᏗ ᎦᎵᏦᏛᎢ ᎾᎿ ᏄᏓᎴᏒ ᏗᎦᎸᏫᏍᏓᏁᏗ ᎨᏒᎢ, ᎠᎴ ᏂᎦᏛ ᎾᎿ ᏗᎨᏘᏂᏓᏍᏗ, ᎠᎴ ᏂᎦᏛ ᎣᏂ ᏗᎨᏘᏂᏗᏍᏗ ᎥᏣᏱ ᏗᎪᏢᏔᏅᎯ ᎨᏎᏍᏗ.
ᏂᎯᏃ ᏘᏁᏤᏗ ᎨᏎᏍᏗ ᎢᏏᎵ ᏧᏪᏥ, ᎾᏍᎩ ᎨᏣᏁᏦᎮᏗᏱ ᎪᎱᏍᏗ ᎾᏑᏴᎾ ᎣᎵᏩ ᎪᎢ ᎦᏅᏆᎶᎥᎯ ᎢᎦ ᎦᏘᏍᏙᏗ, ᎾᏍᎩ ᎢᏳᏩᏂᏐᏗᏱ ᎤᏓᏪᎵᎩᏍᏗᏱ ᎠᏨᏍᏙᏗ ᎪᎯᎸᎢ.
ᎦᎵᏦᏛ ᎭᏫᏂᏗᏢ ᏗᎦᎳᏫᎢᏍᏗᏱ, ᎠᏰᏙᎳᏛ ᏙᏱᏗᏢ, ᎾᏍᎩ ᏗᎧᎿᏩᏛᏍᏗ ᎠᎲᎢ ᎢᎬᏱᏗᏢ, ᎡᎳᏂ ᎾᏍᎩᏃ ᏧᏪᏥ ᎣᏍᏛ ᎢᏳᏅᏁᏗ ᎨᏎᏍᏗ ᎤᏒ ᎤᏓᎴᏅᏛ ᏑᎾᎴ ᎬᏗᏍᎩ ᏱᎰᏩ ᎠᎦᏔᎲᎢ.  ᎾᏍᎩ ᏂᎪᎯᎸ ᏧᏂᎧᎿᏩᏛᏍᏗ ᎨᏎᏍᏗ ᎠᎾᏓᏁᏟᏴᏏᏒ ᏑᎾᏓᏡᎩ ᎨᏒ ᎢᏏᎵ ᏧᏪᏥ.
ᏂᎯᏃ ᎯᏯᏘᏃᎦ ᎯᏯᏓᏓᎴᏛ ᎤᎾᏓᏑᏴ ᎢᏏᎵ ᏧᏪᏥ ᎠᏁᎯᎢ ᎡᎳᏂ ᎡᏣᏂᎵ ᎠᎴ ᎾᏍᎩ ᏧᏪᏥ, ᎾᏍᎩ ᎪᎱᏍᏗ ᎠᏆᏛᏁᏗᏱ ᎠᏥᎸ ᎨᎶᎯ ᏧᎸᏫᏍᏓᏁᏗ ᎨᏒᎢ, ᎾᏍᎩ ᎡᎳᏂ, ᎠᎴ ᏁᏓᏈ, ᎠᎴ ᎡᏆᏳ, ᎢᎵᎡᏌ, ᎠᎴ ᎢᏗᎹ, ᎡᎳᏂ ᏧᏪᏥ.
ᎠᎴ ᏗᎦᎸᏉᏗ ᏗᏄᏬ ᏘᏲᏢᎾᏁᏗ ᎨᏎᏍᏗ ᎡᎳᏂ ᎡᏣᏂᎵ, ᏗᎬᏩᎸᏌᏛ ᎠᎴ ᎤᏬᏚᎯ ᎢᏳᏩᏁᎯ.
ᏂᎯᏃ ᏘᏁᏤᏗ ᎨᏎᏍᏗ ᏂᎦᏛ ᎠᏂᎦᏔᎾᎢ ᏙᏧᎾᏓᏅᏛᎢ, ᎾᏍᎩ ᎧᎵᎢ ᎦᏥᏁᎸᎯ ᏥᎩ ᎠᏓᏅᏙ ᎠᎦᏔᎾᎢ, ᎾᏍᎩ ᏧᏃᏢᎾᏁᏗᏱ ᎡᎳᏂ ᏧᏄᏬᎢ, ᎾᏍᎩ ᎦᎸᏉᏗᏳ ᎢᏳᏩᏁᎯ, ᎪᎱᏍᏗ ᎠᏆᏛᏁᏗᏱ ᎠᏥᎸ ᎨᎶᎯ ᏧᎸᏫᏍᏓᏁᏗ ᎨᏒᎢ.
ᎠᎴ ᎯᎠ ᎾᏍᎩ ᏗᏄᏬ ᏧᏃᏢᏗ ᎨᏒᎢ; ᎠᏓᏁᏣᏍᏚᎶ, ᎠᎴ ᎡᏉᏗ, ᎠᎴ ᏂᎦᏰᏫᏒᎾ ᎠᏄᏬ, ᎠᎴ ᏗᎪᏪᎵ ᎭᏫᏂ ᎠᏄᏬ, ᎠᎵᏍᏚᎶ, ᎠᎴ ᎠᏓᏠᏍᏗ; ᎠᎴ ᏗᎦᎸᏉᏗ ᏗᏄᏬ ᏧᏃᏢᎾᏁᏗ ᎨᏎᏍᏗ ᎡᎳᏂ ᎡᏣᏂᎸ, ᎠᎴ ᎾᏍᎩ ᏧᏪᏥ, ᎾᏍᎩ ᎪᎱᏍᏗ ᎠᏆᏛᏁᏗᏱ ᎠᏥᎸ-ᎨᎶᎯ ᏧᎴᏫᏍᏓᏁᏗ ᎨᏒᎢ.
ᎠᎴ ᎤᎾᏙᏗ ᎨᏎᏍᏗ ᎠᏕᎸ ᏓᎶᏂᎨᎢ, ᎠᎴ ᏕᎭᎷᎨᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ ᎤᏥᎸᎢ.
ᎡᏉᏗᏃ ᎠᏕᎸ ᏓᎶᏂᎨᎢ ᎤᏃᏢᏙᏗ ᎨᏎᏍᏗ, ᎠᎴ ᎠᏄᏬ ᏕᎭᎷᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ ᎤᏥᎸ ᏗᏏᏓᎵ, ᎠᎵᏏᎾᎯᏍᏔᏅᎯ ᏗᎦᎸᏫᏍᏓᏁᎸᎯ ᎨᏎᏍᏗ ᎾᎿᏂ.
ᎢᏧᎳᏃ ᏗᎦᏅᏬ ᏤᎯ ᎢᏧᎳ ᏓᏍᏛ ᏧᏠᎯᏍᏗ ᎨᏎᏍᏗ; ᎾᏍᎩᏃ ᏚᏚᏓᏖᏍᏗ.
ᎠᏓᏠᏍᏗᏃ ᎡᏉᏗ ᎦᎸᏍᏙᏗ ᎾᎿ ᏂᎦᏛ ᎤᏠᏱᏉ ᎪᏢᏔᏅᎯ ᎨᏎᏍᏗ, ᎠᎴ ᎾᏍᎩᏯ ᏗᎦᎸᏫᏍᏓᏁᎸᎯ; ᎠᏕᎸ ᏓᎶᏂᎨ ᎪᏢᏔᏅᎯ ᎨᏎᏍᏗ, ᎠᎴ ᎠᏄᏬ ᏕᎭᎷᎨᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ ᎤᏥᎸ ᏗᏏᏓᎵ.
ᎠᎴ ᏔᎵ ᎣᏂᎩ ᏅᏯ ᏕᎯᎩᏒᎭ, ᎠᎴ ᎾᎿ ᏕᎯᏰᎶᎸᎭ ᏕᎰᏪᎳᏅᎭ ᏕᎤᎾᏙᎥ ᎢᏏᎵ ᏧᏪᏥ;
ᏑᏓᎵ ᏚᎾᏙᎥ ᏌᏉ ᏅᏲᎯ ᏕᎪᏪᎴᏍᏗ, ᎠᏂᏐᎢᏃ ᏚᎾᏙᎥ ᏑᏓᎵ ᎢᏯᏂᏛ ᏐᎢᏱ ᏅᏲᎯ ᏕᎪᏪᎴᏍᏗ, ᎾᏍᎩᏯ ᎤᎾᏕᏅᏒᎢ.
ᎾᏍᎩ ᏅᏲᎯ ᎠᏰᎶᎯ ᏗᎪᏪᎵᏍᎩ ᎤᏬᏪᎳᏅᎯ ᎨᏎᏍᏗ, ᎾᏍᎩᏯ ᎠᏐᎥᏍᏙᏗ ᏂᎬᏅᎢ ᎪᏪᎸ ᏕᎪᏪᎴᏍᏗ, ᎾᏍᎩ ᏔᎵ ᏅᏯ, ᎾᏍᎩ ᎢᏏᎵ ᏧᏪᏥ ᏚᎾᏙᎥ ᏕᎪᏪᎴᏍᏗ; ᎠᎴ ᎠᏕᎸ ᏓᎶᏂᎨ ᏗᎪᏢᏔᏅᎯ ᎾᎿ ᏅᏯ-ᏗᎦᎪᏗᏱ ᏕᎯᎧᏅᎭ.
ᎾᏍᎩᏃ ᏔᎵ ᏅᏯ ᎡᏉᏗᏱ ᏗᎦᏅᏬᎢ ᏕᎯᎧᏅᎭ, ᏅᏍᎩ ᏅᏯ ᎨᎦᏅᏓᏗᏍᏙᏗ ᎨᏎᏍᏗ ᎢᏏᎵ ᏧᏪᏥ, ᎡᎳᏂᏃ ᎾᏍᎩ ᏚᎾᏙᎥ ᏕᎤᏃᏝᎮᏍᏗ ᏱᎰᏩ ᏓᎧᏅᎢ, ᎾᏍᎩ ᎨᎦᏅᏓᏗᏍᏙᏗ.
ᎠᎴ ᏅᏯ ᏗᎦᎪᏗᏱ ᎠᏕᎸ ᏓᏕᏂᎨ ᏕᎰᏢᏔᏅᎭ;
ᏧᏓᏕᏒᏛᏃ ᏔᎵ ᏕᎰᏢᏅᎭ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᏕᎰᏢᏔᏅᎭ, ᏓᏍᏛᎢ ᏕᎦᏕᏍᏗ; ᎾᏍᎩ ᏗᏏᏓᎵ ᎨᏎᏍᏗ, ᎾᏍᎩᏃ ᏧᏓᏕᏒᏛ ᏅᏯ-ᏗᎦᎪᏗᏱ ᏕᎫᏓᎴᏍᏗ.
ᎠᏓᏁᏣᏍᏚᎶᏃ ᏗᎫᎪᏙᏗ ᎰᏢᏅᎭ ᎠᎵᏏᎾᎯᏍᏔᏅᎯ ᏗᎦᎸᏫᏍᏔᏁᎸᎯ ᎨᏎᏍᏗ; ᎡᏉᏗ ᎢᏨᏁᏗ ᎨᏒ ᎾᏍᎩᏯ ᏅᏁᎸᎭ ᎰᏢᏅᎭ; ᎰᏢᏔᏅᎭ ᎠᏕᎸ ᏟᏕᏂᎦᎢ, ᎠᎴ ᎠᏄᏬ ᏕᎭᎷᎨᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ ᎤᏥᎸ ᏗᏏᏓᎵ.
ᎢᎦᏱᏛᎭ ᎨᏎᏍᏗ ᎬᏩᏚᏫᏛ ᏗᏯᏈᏛᏅᎯ ᎨᏒᎢ, ᎠᏓᏬᎯᎳ ᏂᎦᏅᎯᏎᏍᏗ, ᎠᎴ ᏍᏓᏬᎯᎳ ᏅᏯᏛᎡᏍᏗ.
ᎠᎴ ᎾᎿ ᏗᏣᎪᏗ ᎨᏎᏍᏗ ᏅᏯ, ᎾᏍᎩ ᏅᎩ ᏂᏚᏓᏅᏅ ᏅᏯ; ᏌᏉ ᎤᏓᏅᏅ, ᎦᏂᎵᏯ, ᎠᎴ ᏙᏆᏏ, ᎠᎴ ᎡᎷᎳ ᏕᎦᎧᏠᏍᏗ; ᎯᎠ ᎾᏍᎩ ᎢᎬᏱᏱ ᎤᏓᏅᏅ ᎨᏎᏍᏗ.
ᏔᎵᏁᏃ ᎤᏓᏅᏅ ᏃᏈᎩ, ᏌᏆᏯ ᎠᎴ ᏓᎹᏂ ᏕᎦᎧᎮᏍᏗ.
ᏦᎢᏁᏃ ᎤᏓᏅᏅ ᏤᏏᏂ, ᎡᎩᏗ, ᎠᎴ ᎠᎻᏗᏏ ᏕᎦᎧᎮᏍᏗ.
ᏅᎩᏁᏃ ᎤᏓᏅᏅ ᏇᎵ, ᎠᎴ ᎣᏂᎩ, ᎠᎴ ᏣᏍᏆ; ᎠᏕᎸ ᏓᎶᏂᎨᏍᏛᏱ ᏕᎦᎧᎮᏍᏗ ᏅᎿ ᏗᎦᎪᏗᏱ ᎨᏒᎢ.
ᏅᏲᎯᏃ ᏓᏰᎶᎴᏍᏗ ᏕᎪᏪᎴᏍᏗ ᏚᎾᏙᎥ ᎢᏏᎵ ᏧᏪᏥ, ᏔᎳᏚ ᎨᏎᏍᏗ ᏚᎾᏙᎥ ᏕᎪᏪᎸᎢ, ᎠᏐᎥᏍᏙᏗ ᏥᏂᎬᏃ ᏥᎪᏪᎶ ᎾᏍᎩᏯᎢ; ᎠᏂᏏᏴᏫᎭ ᏚᎾᏙᎥ ᏕᎪᏪᎴᏍᏗ ᎾᏍᎩ ᏔᎳᏚ ᎾᏂᎳᏍᏓᎸᎢ.
ᎠᏓᏁᎶᏯᏚᎶᎩᎯᏃ ᏓᏍᏛᎢ ᏧᏓᏕᏒᏛ ᏗᏣᏛᏗ ᎨᏎᏍᏗ, ᎾᏍᎩ ᏧᏓᏕᏒᏛ ᏗᏏᏓᎵ ᎠᎴ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᎪᏢᏔᏅᎯ ᎨᏎᏍᏗ.
ᎠᎴ ᎠᏓᏁᏣᏍᏚᎶᎩᎯ ᏔᎵ ᏧᏓᏆᏙᎩ ᏗᏣᏙᏗ ᎨᏎᏍᏗ ᎠᏕᎸ ᏓᎶᏂᎨ ᏗᎪᏢᏔᏅᎯ, ᎾᏍᎩᏃ ᎯᎠ ᏔᎵ ᏧᏓᏆᏙᎩ ᏗᏣᏙᏗ ᎨᏎᏍᏗ ᎢᏧᎳ ᎢᏗᏢ ᏓᏍᏛ ᎠᏓᏁᏣᏍᏚᎶᎩᎯ.
ᏅᏍᎩᏃ ᏔᎵ ᏧᏓᏕᏒᏛ ᏗᏏᏓᎵ ᎠᏕᎸ ᏓᎶᏂᎨ ᏗᎪᏢᏔᏅᎯ ᏗᏣᏛᏗ ᎨᏎᏍᏗ ᏧᏓᏆᏙᎩ ᏕᎦᏛ ᎢᏧᎳᏗᏢ ᏓᏍᏛ ᎠᏓᏁᏣᏍᏚᎶᎩᎯ.
[ᏗᏐᎢᏃ] ᏔᎵ ᏧᏍᎪᎵ ᎾᏍᎩ ᏔᎵ ᏗᏏᏓᎵ ᏧᏓᏕᏒᏛ ᏕᎱᏓᎸᏅᎭ ᏔᎵ ᎤᏯ-ᏗᎦᎪᏗᏱ, ᎠᎴ ᎾᏍᎩ ᏕᎱᏓᏔᏅᎭ ᏗᎦᏅᏬ ᏤᎯ ᎾᏍᎩ ᎡᏉᏗᏱ ᎢᎬᏱᏗᏢ.
ᎠᎴ ᏔᎵ ᏧᏓᏆᏙᎩ ᏕᎰᏢᏅᎭ ᎠᏕᎸ ᏓᎶᏂᎨ ᏕᎰᏢᏔᏅᎭ, ᎠᎴ ᎠᏓᏁᏣᏍᏚᎶᎩᎯ ᏧᏍᎪᎵ ᎢᏧᎳ ᎢᏗᏢ ᏕᎭᏔᏅᎭ, ᎾᎿ ᏓᏍᏛᎢ, ᎾᏍᎩ ᎡᏉᏗᏱ ᎠᏍᏆᎨᏂ ᎭᏫᏂᏗᏢ ᏥᎩ.
ᏂᏗᎬᏩᏓᎴᏃ ᏧᏓᏆᏙᎩ ᏔᎵ ᎠᏕᎸ ᏓᎶᏂᎨ ᏕᎰᏢᏔᏅᎭ, ᎠᎴ ᏕᎭᏔᏅᎭ ᎡᏉᏗᏱ ᏔᎵ ᏗᎦᏅᏬ ᏤᎯ ᎭᏫᎾᏗᏢ, ᎢᎬᏱ ᎢᏗᏢ, ᏕᎫᏓᏛ ᎾᎥᎢ, ᎡᏉᏗ ᎦᎸᏍᏙᏗ ᎦᎸᎥ ᎨᎸᎳᏗᏢ.
ᎠᏓᏁᏣᏍᏚᎶᏃ ᎠᎴ ᎡᏂᏗ ᏧᎾᏚᏙᏗ ᎨᏎᏍᏗ ᏧᏓᏆᏙᎩ ᏕᎦᏛᎢ, ᎤᏅᏙᏗ ᎠᏍᏘ ᏕᎭᎷᎨᎢ, ᎾᏍᎩ ᎦᎸᎳᏗᏢ ᎢᏳᎵᏍᏙᏗᏱ ᎾᎿ ᎦᎸᏍᏗ ᎦᎸᎥ ᎡᎪᏗ, ᎾᏍᎩ ᎠᏓᏁᏣᏍᏚᎶ ᎡᏉᏗᏃ ᏧᎾᎦᎴᏅᏗᏱ ᏂᎨᏒᎾ.
ᎡᎳᏂᏃ ᎢᏏᎵ ᏧᏪᏥ ᏚᎾᏙᎥ ᏓᏱᏙᎮᏍᏗ ᏗᎫᎪᏙᏗ ᎠᏓᏁᏣᏍᏚᎶᎩᎯ ᏕᎦᎧᎲᎢ ᎤᎾᏫᏱ ᏄᏩᏁᏍᏗ ᎾᎯᏳ ᏩᏴᎯᎮᏍᏗ ᎦᎸᏉᏗᏳ ᎨᏒᎢ, ᎾᏍᎩ ᎨᎦᏅᏓᏗᏍᏙᏗ ᎨᏎᏍᏗ ᏱᎰᏩ ᎠᎦᏔᎲ ᏂᎪᎯᎸᎢ.
ᎠᎴ ᏗᎫᎪᏙᏗ ᎠᏓᏁᏣᏍᏚᎶᎩᎯ ᎾᎿ ᏗᏣᎪᏗ ᎨᏎᏍᏗ ᎤᎵᎻ ᎠᎴ ᏓᎻᎻ; ᎠᎴ ᎡᎳᏂ ᎤᎾᏫᏱ ᏂᏕᎤᏍᏕᏍᏗ ᎾᎯᏳ ᏱᎰᏩ ᎠᎦᏔᎲ ᏫᎦᎷᎨᏍᏗ; ᎠᎴ ᎡᎳᏂ ᎤᎾᏫᏱ ᏂᏕᎤᏍᏕᏍᏗ ᏗᎨᎫᎪᏓᏁᏗ ᎢᏏᎵ ᏧᏪᏥ ᏱᎰᏩ ᎠᎦᏔᎲ ᏂᎪᎯᎸᎢ.
ᎠᏄᏬᏃ ᎡᏉᏗ ᎭᏫᏂᏗᏢ ᎠᏄᏬᏍᏗ ᏕᎭᎷᎨᏍᏛᎭ ᏦᏢᏙᏗ ᎨᏎᏍᏗ.
ᎤᏍᎪᎵᏃ ᎾᎿ ᎠᏰᎵ ᎠᏔᎴᏎᏗ, ᎠᎴ ᎠᎬᏔᏅᏕᏍᏗ ᎬᏅᎯ ᎠᏔᎴᏒ ᎤᏚᏫᏛ ᎭᏆᏥᏂ ᏣᏔᎴᏐ ᎾᏍᎩᏯᎢ, ᎾᏍᎩ ᎤᏓᏣᎦᎸᏗᏱ ᏂᎨᏒᎾ.
ᎭᏫᏂᏗᏢᏃ ᎦᏓᎷᏯᏛᎢ ᏆᎻᏆᏂ ᏗᏦᏢᏗ ᎨᏎᏍᏗ ᎠᏂᏕᎭᎷᎨ ᎠᎴ ᎠᏂᎩᎦᎨ, ᎠᎴ ᎤᏍᎪᏍᏛ ᎠᏂᎩᎦᎨᎢ, ᎦᏓᎷᏯᏛ ᎤᏚᏫᏛ ᏗᏣᏙᏗ ᎨᏎᏍᏗ; ᎠᎴ ᎤᎭᎸᏂᎯ ᎠᏕᎸ ᏓᎶᏂᎨ ᏗᎪᏢᏔᏅᎯ ᎠᏰᎵ ᏗᏣᏙᏗ ᎨᏎᏍᏗ ᎾᎿ ᎬᏩᏚᏫᏛ;
ᎢᎬᏱ ᎦᏖᏍᏗ ᎤᎭᎸᏂᎯ ᎠᏕᎸ ᏓᎶᏂᎨ ᎪᏢᏔᏅᎯ, ᎿᏉᏃ ᏆᎻᏆᏂ, ᎤᎭᎸᏂᎯ ᎠᏕᎸ ᏓᎶᏂᎨ ᎪᏢᏔᏅᎯ, ᎠᎴ ᏆᏅᏆᏂ, ᎾᎿ ᎦᏓᎷᏯᏛ ᎠᏄᏬᎩᎯ ᎤᏚᏫᏛ.
ᎡᎳᏂᏃ ᎤᏄᏪᏍᏗ ᏚᎸᏫᏍᏓᏁᎸᎭ; ᎤᏓᏃᏴᎵᏍᏛᏃ ᎬᏛᎪᏗ ᎨᏎᏍᏗ ᏩᏴᎯᎮᏍᏗ ᎦᎸᏉᏗᏳ ᎨᏒ ᏱᎰᏩ ᎠᎦᏔᎲᎢ, ᎠᎴ ᏗᎦᏄᎪᎨᏍᏗ, ᎾᏍᎩ ᎤᏲᎱᎯᏍᏗᏱ ᏂᎨᏒᎾ.
ᎠᏯᏖᎾᏃ ᎤᏥᏍᏓᎷᎩᏍᎩ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᎰᏢᏔᎾᎭ; ᎾᎿᏃ ᎯᏰᎶᎸᎭ ᎰᏪᎳᏅᎭ ᎠᏐᎥᏍᏙᏗᏱ ᏥᏕᎪᏪᎶ ᎾᏍᎩᏯᎢ, ᎯᎠ ᏄᏍᏕᏍᏗ, ᏱᎰᏩ ᎤᏤᎵ ᎦᎸᏉᏗᏳ ᎢᏯᎬᏁᎸᎯ.
ᎾᏍᎩᏃ ᏕᎭᎷᎨ ᎠᏇᎷᏍᏗ ᎢᏳᏍᏗ ᎾᎿ ᏣᏯᎸᏗ ᎨᏎᏍᏗ, ᎾᏍᎩᏃ ᎠᎵᏍᏚᎶᎩᎯ ᎦᏯᎴᏍᏗ, ᎾᏍᎩ ᎢᎬᏱᏗᏢ ᎠᎵᏍᏚᎶᎩᎯ ᎦᏯᎴᏍᏗ.
ᎠᎴ ᎡᎳᏂ ᎠᎬᏓᎨᏂ ᎦᏯᎴᏍᏗ; ᎠᎴ ᎡᎳᏂ ᎠᏱᏙᎮᏍᏗ ᎤᏂᏍᎦᏅᏨ ᎾᎿ ᎦᎸᏉᏗᏳ ᎨᏒᎢ, ᎾᏍᎩ ᎦᎸᏉᏗᏳ ᏥᎾᏅᏁᎭ ᎢᏏᎵ ᏧᏪᏥ ᏄᏓᎴᏒ ᎠᎾᎵᏍᎪᎸᏗᏍᎬᎢ; ᎠᎴ ᏂᎪᎯᎸ ᎦᏯᎴᏍᏗ ᎡᎳᏂ ᎠᎬᏓᎨᏂ, ᎾᏍᎩ ᎨᎦᏓᏂᎸᎢᏍᏙᏗ ᎨᏎᏍᏗ ᏱᎰᏩ ᎠᎦᏔᎲᎢ.
ᎠᎴ ᏴᎩ ᎬᏗ ᏗᏦᏪᎶᏗ ᎨᏎᏍᏗ ᎭᏫᏂ ᎠᏄᏬ ᎤᏏᏙᎵ ᎤᏥᎸ ᎪᏢᏔᏅᎯ, ᎠᎴ ᎠᎵᏍᏚᎶ ᎤᏏᏙᎵ ᎤᏥᎸ ᏦᏢᏙᏗ ᎨᏎᏍᏗ, ᎠᎴ ᎠᏓᏠᏍᏗ ᏦᏪᎶᏗ ᎨᏎᏍᏗ ᏴᎩ ᎬᏗ.
ᎠᎴ ᎡᎳᏂ ᏧᏪᏥ ᎭᏫᏂ ᏧᎾᏄᏬ ᏗᎩᏲᏢᎾᏁᏗ ᎨᏎᏍᏗ, ᎠᎴ ᏧᎾᏓᏠᏍᏗ ᏗᎩᏲᏢᎾᏁᏗ ᎨᏎᏍᏗ, ᎠᎴ ᏗᎩᏲᏢᎾᏁᏗ ᎨᏎᏍᏗ ᏧᎾᎵᏍᏚᎶ ᏧᎸᏌᏛ ᎠᎴ ᎤᏬᏚᎯ ᎢᏳᏅᏁᎯ.
ᎡᎳᏂᏃ ᎡᏣᏂᎵ ᎠᎴ ᏧᏪᏥ ᎾᏍᎩ ᏗᎩᏄᏬᏍᏙᏗ ᎠᎴ ᏗᎩᏍᏚᎶᏩᏙᏗ ᎨᏎᏍᏗ; ᎠᎴ ᏗᎩᎶᏁᏗ ᎨᏎᏍᏗ, ᎠᎴ ᎩᏯᏒᎦᎶᏗ ᎨᏎᏍᏗ ᏗᎦᎸᏫᏯᏓᏁᏗ, ᎠᎴ ᎦᎸᏉᏗᏳ ᎢᎩᏴᏁᏗ ᎨᏎᏍᏗ, ᎾᏍᎩ ᎪᎱᏍᏗ ᎬᏆᏛᏁᏗᏱ ᎠᏥᎸ-ᎨᎶᎯ ᏧᎸᏫᏍᏓᏁᏗ ᎨᏒᎢ.
ᏧᎾᏑᎶᏃ ᏗᎩᏲᏢᎾᏁᏗ ᎨᏎᏍᏗ ᎤᏥᎸ ᎠᏄᏬ ᏗᎪᏢᏔᏅᎯ, ᎾᏍᎩ ᎤᏂᏲᏓᎬ ᎨᏒ ᎤᏄᏢᏙᏗ; ᏗᏂᏖᏍᎨᏂ ᎠᏃ ᏗᏂᎦᎶ ᎢᏴᏛ ᏫᏚᏂᎶᎨᏍᏗ;
ᎡᎳᏂᏃ ᎠᎴ ᏧᏪᏥ ᎾᏍᎩ ᏚᎾᏑᎴᏍᏗ ᎾᎯᏳ ᏩᏂᏴᎯᎮᏍᏗ ᎦᎵᏦᏛ ᏗᎦᎳᏫᎢᏍᏗᏱ, ᎠᎴ ᎾᎯᏳ ᎠᏥᎸ ᎨᎳᏍᏗᏱ ᎾᎥ ᏩᏂᎷᎨᏍᏗ ᏧᏂᎸᏫᏍᏓᏁᏗᏱ ᎦᎸᏉᏗᏳ ᎨᏒᎢ; ᎾᏍᎩ ᎤᏂᏱᏓᏍᏗᏱ ᏂᎨᏒᎾ ᎠᏍᎦᏂ, ᎠᎴ ᏧᏂᏲᎱᎯᏍᏗᏱ ᏂᎨᏒᎾ.  ᎾᏍᎩ ᏧᎧᎾᏩᏛᏍᏗ ᎨᏎᏍᏗ ᎤᏩᏒ, ᎠᎴ ᎾᏍᎩ ᎤᏁᏢᏔᏅᏛ ᎨᏒ ᏂᎪᎯᎸᎢ.
ᎯᎠᏃ ᎾᏍᎩ ᎢᎩᏴᏁᏗ ᎨᏎᏍᏗ ᎦᎸᏉᏗᏳ ᏂᎩᏴᏁᎸᎭ ᎪᎱᏍᏗ ᎬᏆᏛᏁᏗᏱ ᎠᏥᎸ ᎨᎶᎯ ᏧᎸᏫᏍᏓᏁᏗ ᎨᏒᎢ.  ᏌᏉ ᏩᎦ ᏧᎪᏅᏍᏓᎵ ᎭᏘᏁᏒᎭ, ᎠᎴ ᎠᏂᏔᎵ ᎤᏂᏃᏕᎾ ᏧᎾᎪᏅᏍᏓᎵ ᎪᎱᏍᏗ ᏄᏂᎪᎸᎾ.
ᎠᎴ ᎦᏚ ᎾᎪᏔᏅᎾ, ᎠᎴ ᎦᏚ ᏂᏓᎪᏔᏅᎾ ᎪᎢ ᏗᏑᏱ, ᎠᎴ ᏗᏌᎨ ᎦᏚ ᏂᏓᎪᏔᏅᎾ ᏗᎦᎶᏁᎥᎯ; ᎤᏣᎴᏍᏗ ᎢᏒ ᏗᏦᏢᏙᏗ ᎨᏎᏍᏗ.
ᏌᏉᏃ ᏔᎷᏣᎩᎯ ᏗᏣᎶᏗ ᎨᏎᏍᏗ, ᎠᎴ ᏔᎷᏣᎩᎯ ᏗᎦᎵ ᏗᏣᏲᎯᏍᏗ ᎨᏎᏍᏗ, ᏚᎵᏠᏯᏍᏕᏍᏗ ᏩᎦ ᎠᎴ ᎠᏂᏔᎵ ᎤᏂᏃᏕᎾ.
ᎡᎳᏂᏃ ᎠᎴ ᎾᏍᎩ ᏧᏪᏥ ᏗᎩᏯᏘᏃᎯᏍᏗ ᎨᏎᏍᏗ ᎦᎶᎯᏍᏗᏱ ᎦᎵᏦᏛ ᏗᎦᎳᏫᎢᏍᏗᏱ, ᎠᎴ ᎠᎹ ᏗᎩᏯᏬᏍᏙᏗ ᎨᏎᏍᏗ.
ᏗᏄᏬᏃ ᏗᏣᏁᏍᏗ ᎨᏎᏍᏗ, ᎠᎴ ᎭᏫᏂ ᎠᏄᏬ ᎯᏄᏬᏍᏗ ᎨᏎᏍᏗ ᎡᎳᏂ, ᎠᎴ ᏂᎦᏰᏫᏒᎾ ᎠᏄᏬ ᎡᏉᏗ ᏗᏂᏰᎦᎵ ᎯᏄᏬᎥᎭ, ᎠᎴ ᎡᏉᏗ, ᎠᎴ ᎠᏗᏁᏣᏍᏚᎶ, ᎠᎴ ᎯᏯᏨᏍᏔᏅᎭ ᎠᏗᏠᏍᏗ ᎡᏉᏗ ᎦᎸᏍᏙᏗ.
ᎠᎵᏍᏚᏕᏃ ᎯᏍᏚᎶᏗ ᎨᏎᏍᏗ, ᎠᎴ ᎦᎸᏉᏗ ᎠᏯᏖᎾ ᎤᏥᏍᏓᎷᎩᏍᎩ ᎠᎵᏍᏚᎶᎩᎯ ᎯᏯᎸᏚᏢᎭ ᎠᎴ ᎯᎶᏁᎥᎭ.
ᎪᎢᏃ ᎠᏠᏁᏗ ᎯᏁᎩᏒ ᎠᎴ ᎠᏍᎪᎵ ᎯᏍᏚᏢᎭ ᎠᎴ ᎯᏕᏁᎥᎭ.
ᎠᎴ ᎾᏍᎩ ᏧᏪᏥ ᏕᎭᏘᏃᎸᎭ, ᎠᎴ ᎭᏫᏂ ᏗᏄᏬ ᏕᎩᏄᏬᎥᎭ.
ᎠᎴ ᏕᎩᏯᏠᏍᏔᏅᎭ ᏗᏓᏠᏍᏗ ᎡᎳᏂ ᎠᎴ ᏧᏪᏥ, ᎠᎴ ᏕᎩᏍᏚᎶᏔᏅ ᏗᎵᏍᏚᎶ; ᎠᏥᎸᏃ-ᎨᎶᎯ ᏧᎸᏫᏍᏓᏁᏗ ᎨᏒ ᎤᎾᏤᎵ ᎨᏎᏍᏗ ᏗᎧᎿᏩᏛᏍᏗ ᎾᏍᎩᏯ ᏂᎬᏅ ᏂᎪᎯᎸᎢ; ᎠᎴ ᎯᎠ ᏗᎦᎸᏫᏍᏓᏁᏗ ᎩᏯᏒᎦᎸᏙᏗ ᎨᏎᏍᏗ ᎡᎳᏂ ᎠᎴ ᎾᏍᎩ ᏧᏪᏥ.
ᎠᎴ ᎯᏯᏘᏃᎯᏍᏗ ᎨᏎᏍᏗ ᏧᎪᏅᏍᏓᎵ ᏩᎦ ᎢᎬᏱᏗᏢ ᎦᎵᏦᏛ ᏗᎦᎳᏫᎢᏍᏗᏱ; ᎠᎴ ᎡᎳᏂ ᎠᎴ ᎾᏍᎩ ᏧᏪᏥ ᎠᏍᎪᎵ ᏩᎦ ᏧᎾᏏᏔᏗᏍᏗ ᎨᏎᏍᏗ.
ᎠᎴ ᎯᎢᏍᏗ ᎨᏎᏍᏗ ᏩᎦ ᏱᎰᏩ ᎠᎦᏔᎲ ᎦᎶᎯᏍᏗᏳᎶᏗ ᎦᎵᏦᏛ ᏗᎦᎳᏫᎢᏍᏗᏱ.
ᎢᎦᏛᏃ ᎾᏍᎩ ᏩᎦ ᎤᎩᎬ ᏣᏁᎩᏍᏗ ᎨᏎᏍᏗ, ᎠᎴ ᏣᏅᎵᏰᏗ ᎨᏎᏍᏗ ᎯᏰᏌᏛ ᎬᏗ ᎠᏥᎸ ᎨᎳᏍᏗᏱ ᏚᎷᎬᎢ, ᏂᎦᏛᏃ ᎩᎬ ᎠᏥᎸ ᎨᎳᏍᏗᏱ ᎦᎧᎲ ᎤᎶᏗᏢ ᏣᏨᏗ ᎨᏎᏍᏗ.
ᎠᎴ ᏂᎦᏛ ᎤᎵᏦᎯᏛ ᏧᎵᎩᏏᏱ ᎦᏯᎸ ᏣᎴᏍᏗ ᎨᏎᏍᏗ, ᎠᎴ ᎤᏪᎶ ᎦᎸᎳᏗᏢ ᏓᏓᎯᏢ ᎡᎯ, ᎠᎴ ᎢᏧᎳ ᏧᏓᎵ ᎠᎴ ᎤᎵᏦᎯᏛ ᎾᎿ ᎦᏯᎸᎢ; ᎠᎴ ᎠᏥᎸ ᎨᎳᏍᏗᏱ ᏕᎭᎪᎲᏍᏔᏅᎭ.
ᎤᏫᏯᏍᎩᏂ ᎾᏍᎩ ᏩᎦ ᎠᎴ ᎤᏁᎦ, ᎠᎴ ᎤᏬᎳᏅᎢ, ᏣᎪᎲᏍᏙᏗ ᎨᏎᏍᏗ ᎠᏥᎸᏱ ᎠᏂᏅᏙᏱᏗᏢ; ᎠᏍᎦᏅᏨ ᎠᎵᏍᎪᎸᏙᏗ ᎾᏍᎩ.
ᎠᎴ ᎤᏃᏕᎾ ᏌᏉ ᎯᏯᏘᏅᏍᏗ ᎨᏎᏍᏗ; ᎡᎳᏂᏃ ᎠᎴ ᎾᏍᎩ ᏧᏪᏥ ᏧᎾᏏᏔᏗᏍᏗ ᎨᏎᏍᏗ ᎠᏍᎪᎵ ᎤᏃᏕᎾ.
ᎠᎴ ᎯᎢᏍᏗ ᎨᏎᏍᏗ ᎤᏃᏕᎾ, ᎠᎴ ᏣᏁᎩᏍᏗ ᎨᏎᏍᏗ ᎤᎩᎬ ᎠᎴ ᎠᏥᎸ ᎨᎳᏍᏗᏱ ᏂᎬᎾᏛ ᏗᏣᏍᏚᏟᏓᏍᏗ ᎨᏎᏍᏗ.
ᎤᏃᏕᎾᏃ ᎯᎬᎠᎷᏯᏍᏗ ᎨᏎᏍᏗ, ᎠᎴ ᏧᎵᎩᏏ ᏗᏨᎩᎶᏍᏗ ᎨᏎᏍᏗ ᎠᎴ ᏗᎦᏅᏍᎨᏂ, ᏗᎬᎭᎸᏛᏃ ᎠᎴ ᎤᏍᎪᎵ ᏓᎲ ᎾᎿ ᏗᏣᏗ ᎨᏎᏍᏗ ᎾᏍᎩ.
ᎤᏃᏕᎾᏃ ᏂᎬ ᎠᏥᎸ ᎨᎳᏍᏗᏱ ᎯᏯᎪᎲᏍᏙᏗ ᎨᏎᏍᏗ; ᎠᎪᎲᏍᏔᏅᎯ ᎠᎵᏍᎪᎸᏓᏁᎸᎯ ᏱᎰᏩ ᎯᎠ; ᎤᎦᎾᏍᏛ ᎦᏩᏒᎩ ᎯᎠ, ᎠᎦᎸ ᎬᏗ ᎠᎵᏍᎪᎸᏓᏁᎸᎯ ᏱᎰᏩ.
ᎠᎴ ᏐᎢ ᎤᏃᏕᎾ ᎯᏯᏘᏅᏍᏗ ᎨᏎᏍᏗ; ᎡᎳᏂᏃ ᎠᎴ ᎾᏍᎩ ᏧᏪᏥ ᏧᎾᏏᏔᏗᏍᏗ ᎨᏎᏍᏗ ᎤᏃᏕᎾ ᎤᏍᎪᎵ.
ᎿᏉᏃ ᎯᎢᏍᏗ ᎨᏎᏍᏗ ᎤᏃᏕᎾ, ᎠᎴ ᎢᎦᏛ ᎤᎩᎬ ᏣᏁᎩᏍᏗ ᎨᏎᏍᏗ, ᎠᎴ ᏣᏅᎵᏰᏗ ᎨᏎᏍᏗ ᎡᎳᏂ ᎠᎦᏘᏏ ᎦᎴᏂ ᎠᏍᏛᎢ, ᎠᎴ ᎾᏍᎩ ᏧᏪᏥ ᎠᎦᏘᏏ ᏗᏂᎴᏂ ᎠᏍᏛᎢ, ᎠᎴ ᎤᏛᏃᎯ ᏓᏂᏰᏌᏛ ᎠᎦᏘᏏ ᏧᏃᏰᏂ, ᎠᎴ ᏧᏛᏃᎯ ᏓᏂᎾᏌᏛᎢ ᎠᎦᏘᏏ ᏧᎾᎳᏏᏕᏂ, ᎠᎴ ᎩᎬ ᏗᏣᏍᏚᏟᏓᏍᏗ ᎨᏎᏍᏗ ᎠᏥᎸ ᎨᎳᏍᏗᏱ ᏂᎬᎾᏛᎢ.
ᎩᎬᏃ ᎠᏥᎸ ᎨᎳᏍᏗᏱ ᎤᏓᏅᎵᏰᎥ ᎠᎴ ᎪᎢ ᎠᏠᏁᏗ ᏣᏁᎩᏍᏗ ᎨᏎᏍᏗ, ᎠᎴ ᎡᎳᏂ ᎯᏍᏚᏟᏍᏗ ᎨᏎᏍᏗ, ᎠᎴ ᏧᏄᏬᎩᎯ, ᎠᎴ ᎾᏍᎩ ᏧᏪᏥ, ᎠᎴ ᎾᏍᎩ ᏧᎾᏄᏬᎩᎯ; ᎾᏍᎩᏃ ᎠᎦᎸᏉᏔᏅᎯ ᎨᏎᏍᏗ, ᎠᎴ ᏧᏄᏬ, ᎠᎴ ᎾᏍᎩ ᏧᏪᏥ, ᎠᎴ ᎾᏍᎩ ᏧᏪᏥ ᏧᎾᏄᏬ ᏗᎦᎸᏉᏔᏅᎯ ᎨᏎᏍᏗ.
ᎠᎴ ᎾᏍᏉ ᎾᏍᎩ ᎤᏃᏕᎾ ᎤᎵᏦᎯᏛ ᎠᎴ ᏗᎦᏆᎵᎢ, ᎠᎴ ᎤᎵᏦᎯᏛ ᏧᎵᎩᏏᎯ ᎦᏯᎸᎢ, ᎠᎴ ᎤᏪᎶ ᎦᎸᎳᏗᏢ ᏓᏓᎯᏢ ᎡᎯ, ᎠᎴ ᎢᏧᎳ ᏧᏓᎵ, ᎠᎴ ᎤᎵᏦᎯᏛ ᎾᎿ ᎦᏯᎸᎢ, ᎠᎴ ᎠᎦᏘᏏ ᎦᎦᎳ; ᎦᎸᏉᏗᏳᏰᏃ ᎢᎬᏁᎯ ᎤᏃᏕᎾ;
ᎠᎴ ᏌᏉ ᎦᏌᏆᎸ ᎦᏚ, ᎠᎴ ᏌᏉ ᎦᏚ ᎪᎢ ᏗᏑᏱ, ᎠᎴ ᏌᏉ ᏌᎨ ᎦᏚ ᏔᎷᏣᎩᎯ ᏗᎦᎴᏛ ᎾᏍᎩ ᎾᎿ ᎾᎪᏔᏅᎾ ᎦᏚ ᎦᎸᎢ ᏱᎰᏩ ᎠᎦᏔᎲ ᎢᎬᏱᏗᏢ ᎠᏝᎲᎢ.
ᎾᏍᎩᏃ ᏂᎦᏛ ᏗᎩᏯᏒᎦᎶᏗ ᎨᏎᏍᏗ ᎡᎳᏂ ᎠᎴ ᏧᏪᏥ, ᎠᎴ ᏗᏣᏖᎸᏗ ᏗᏣᏨᏏᏰᏗ ᎨᏎᏍᏗ, ᎾᏍᎩ ᎠᏨᏏᏰᏗ ᎠᎵᏍᎪᎸᏙᏗ ᎨᏎᏍᏗ ᏱᎰᏩ ᎠᎦᏔᎲᎢ.
ᎠᎴ ᏗᎩᏯᏓᏂᎸᏤᏗ ᎨᏎᏍᏗ, ᎠᎴ ᎠᏥᎸ ᎨᎳᏍᏗᏱ ᏗᏣᎪᎲᏍᏙᏗ ᎨᏎᏍᏗ, ᎾᏍᎩ ᎠᏥᎸ ᎨᎳᏍᏗ ᎨᏎᏍᏗ, ᎾᏍᎩ ᎤᎦᎾᏍᏛ ᎦᏩᏒᎩ ᎨᏎᏍᏗ ᏱᎰᏩ ᏓᎧᏅᎢ, ᎾᏍᎩ ᎯᎠ ᎠᏥᎸ ᎬᏗ ᎠᎵᏍᎪᎵᏔᏅᎯ ᏱᎰᏩ ᎠᎦᏔᎲᎢ.
ᎤᏃᏕᎾᏃ ᎡᎳᏂ ᎦᎸᏉᏗᏱ ᎢᏳᏩᏁᎯ ᎦᏁᏥᏱ ᎡᎯ ᏣᎩᏍᏗ ᎨᏎᏍᏗ, ᎠᎴ ᏣᏕᎸᏗ ᏣᏨᏏᏰᏗ ᎨᏎᏍᏗ, ᎾᏍᎩ ᎠᏨᏏᏰᏗ ᎠᎵᏍᎪᎸᏙᏗ ᎨᏎᏍᏗ ᏱᎰᏩ ᎠᎦᏔᎲᎢ; ᎠᎴ ᏂᎯ ᏣᏤᎵ ᎨᏎᏍᏗ.
ᎠᎴ ᎦᎸᏉᏗᏳ ᎢᏨᏁᏗ ᎨᏎᏍᏗ ᎦᏁᏥᏱ ᎾᏍᎩ ᎠᏨᏏᏰᏗ, ᎠᎴ ᎦᎦᎳ ᎾᏍᎩ ᎠᏌᎳᏙᏗ, ᎾᏍᎩ ᎠᏨᏏᏰᏗ ᏥᎩ, ᎠᎴ ᎠᏌᎳᏙᏗ ᏥᎩ, ᎾᏍᎩ ᎤᏃᏕᎾ ᎦᎸᏉᏗᏳ ᎢᎬᏁᎯ, ᎾᏍᎩ ᎡᎳᏂ ᎤᏤᎵᎦ, ᎠᎴ ᎾᏍᎩ ᏧᏪᏥ ᎤᎾᏤᎵᎦ.
ᎠᎴ ᎡᎳᏂ ᎠᎴ ᎾᏍᎩ ᏧᏪᏥ ᎤᎾᏤᎵ ᎨᏎᏍᏗ ᎾᏍᎩ ᎢᏏᎵ ᏧᏪᏥ ᎬᏩᏂᏁᏗ ᎦᏒᎢ; ᎾᏍᎩ ᏄᏍᏕᏍᏗ ᏗᎧᎿᏩᏛᏍᏗ ᏂᎪᎯᎸᎢ; ᎾᏍᎩᏰᏃ ᎠᏌᎳᏙᏗ ᎠᎵᏍᎪᎸᏙᏗ, ᎠᎴ ᎠᏌᎳᏙᏗ ᎠᎵᏍᎪᎸᏙᏗ ᎨᏎᏍᏗ, ᎢᏏᎵ ᏧᏪᏥ ᎤᎾᎵᏍᎪᎸᏙᏗ, ᎾᏍᎩ ᎠᏥᎸ-ᎨᎳᏍᏗ ᏙᎯᏱ ᎤᏂᏁᎯ ᎪᏣᎴᏛ, ᎠᏌᎳᏙᏗ ᎠᎵᏍᎪᎸᏙᏗ ᎨᏒ ᎤᎾᎵᏍᎪᎸᏓᏁᏗ ᏱᎰᏩ.
ᏗᎦᎸᏉᏗᏳ ᏗᏄᏬ ᎡᎳᏂ ᏧᏤᎵᎦ, ᎾᏍᎩ ᏧᏪᏥ ᏧᎾᏤᎵ ᎢᏳᎵᏍᏙᏗ ᎨᏎᏍᏗ ᎠᏲᎱᏄᎭ, ᎾᏍᎩ ᏚᎾᏄᏪᏍᏗ ᎨᏥᎶᏁᎥᎭ ᎠᎴ ᏗᎦᎸᏫᏍᏓᏁᏗ ᎨᏒ ᎨᎦᏒᎦᎶᏔᏅᎭ.
ᎾᏍᎩᏃ ᎤᏪᏥ ᎤᏓᏁᏟᏴᏍᏓᏁᎸᎯ ᎠᏥᎸ ᎨᎶᎯ ᎨᏒᎢ, ᏧᏄᏬᏍᏗ ᎨᏎᏍᏗ ᎦᎵᏉᎩ ᎢᎦ, ᎾᎯᏳ ᎠᏴᎵᎸᎭ ᎦᎵᏦᏛ ᏗᎦᎳᏫᎢᏍᏗᏱ, ᏧᎸᏫᏍᏓᏁᏗᏱ ᎾᎿ ᎦᎸᏉᏗᏳ ᎨᏒᎢ.
ᎤᏃᏕᎾᏃ ᎦᎸᏉᏗᏳ ᎢᎬᏁᎯ, ᏣᏁᏍᏗ ᎦᏎᏍᏗ ᎠᎴ ᏧᏗ ᎦᏎᏍᏗ ᎾᎿ ᎦᎸᏉᏗᏳ ᎨᏒᎢ.
ᎡᎳᏂᏃ ᎠᎴ ᎾᏍᎩ ᏧᏪᏥ ᎤᏂᎩᏍᏗ ᎨᏎᏍᏗ ᎤᏃᏕᎾ ᎤᏫᏯ, ᎠᎴ ᎦᏚ ᏔᎷᏣᎩᎯ ᎦᎸᎢ, ᎦᎶᎯᏍᏗᏳᎶᏗ ᎦᎵᏦᏛ ᏗᎦᎳᏫᎢᏍᏗᏱ.
ᎠᎴ ᎤᏂᎩᏍᏗ ᎨᏎᏍᏗ ᎾᏍᎩ ᏧᏓᎴᏅᏛ ᎤᏃᎯᏍᏙᏔᏅᎯ ᎾᏍᎩ ᏧᎾᏒᎦᎶᏗᎭ ᏗᎦᎸᏫᏍᏓᏁᏗ ᎠᎴ ᎦᎸᏉᏗᏳ ᏥᏄᏅᏁᎭ, ᏅᏩᏓᎴᏍᎩᏂ ᎥᏝ ᎤᎩᏍᏗ ᏱᎨᏎᏍᏗ, ᎦᎸᏉᏗᏳᏰᏃ.
ᎢᏳᏃ ᎢᎦᏛ ᎤᏫᏯ ᏗᎦᎸᏫᏍᏓᏁᏗ ᎠᏓᏒᎦᏕᏗᏍᎩ ᎠᎴ ᎦᏚ ᏳᎵᏃᎯᏴ ᏑᎾᎴ ᎢᏴᏛ, ᎿᏉ ᎾᏍᎩ ᎤᎵᏃᎯᏴᎯ ᏣᎪᎫᏍᏙᏗ ᎨᏎᏍᏗ ᎠᏥᎸᏱ; ᎥᏝ ᎠᎩᏍᏗ ᏱᎨᏎᏍᏗ, ᎦᎸᏉᏗᏳᏰᏃ.
ᎠᎴ ᎾᏍᎩ ᎢᎩᏴᏁᏗ ᎨᏎᏍᏗ ᎡᎳᏂ ᎠᎴ ᎾᏍᎩ ᏧᏪᏥ, ᎾᏍᎩᏯ ᏂᎦᎥ ᏂᎬᏪᏎᎸ ᎬᏁᏤᎸᎢ; ᎦᎵᏉᎩ ᎢᎦ ᏗᎦᎸᏫᏍᏓᏁᏗ ᎨᏎᏍᏗ ᎯᎠ ᏗᎦᎸᏫᏍᏓᏁᏗ ᎩᏯᏒᎦᎶᏗᏍᎬ.
ᎠᎴ ᏂᏚᎩᏨᏂᏒ ᏣᎵᏍᎪᎸᏙᏗ ᎨᏎᏍᏗ ᏩᎦ ᎠᏍᎦᏅᏨ ᎠᎵᏍᎪᎸᏙᏗ, ᎾᏍᎩ ᎪᎯᏍᏗᏍᎩ; ᎠᎴ ᏣᏅᎦᎸᏗ ᎨᏎᏍᏗ ᎠᏥᎸ-ᎨᎳᏍᏗᏱ ᎰᎯᏍᏓᏁᎸᎢ, ᎠᎴ ᏣᎶᏁᏗ ᎨᏎᏍᏗ ᎾᏍᎩ ᎦᎸᏉᏗᏳ ᎢᎬᏁᎯ.
ᎦᎵᏉᎩ ᎢᎦ ᏦᎯᏍᏓᏁᏗ ᎨᏎᏍᏗ ᎠᏥᎸ-ᎨᎳᏍᏗᏱ, ᎠᎴ ᎦᎸᏉᏗᏳ ᎢᏨᏁᏗ ᎨᏎᏍᏗ; ᎠᎴ ᎤᏣᏘ ᎦᎸᏉᏗ ᎨᏎᏍᏗ ᎾᏍᎩ ᎠᏥᎸ-ᎨᎳᏍᏗᏱ; ᏂᎦᎥᏃ ᎪᎱᏍᏗ ᎦᏃᏟᏍᏗᏍᎨᏍᏗ ᎾᏍᎩ ᎠᏥᎸ-ᎨᎳᏍᏗᏱ ᎦᎸᏉᏗᏳ ᎨᏎᏍᏗ.
ᎯᎠᏃ ᎾᏍᎩ ᏣᎵᏍᎪᎸᏙᏗ ᎨᏒ ᎠᏥᎸ-ᎨᎳᏍᏗᏱ; ᎠᏂᏔᎵ ᎤᏂᏃᏕᎾ ᎤᎾᏕᏘᏴᏛ ᏂᏚᎩᏨᏂᏒ ᏂᎪᎯᎸᎢ ᏗᏣᏢᏍᎪᎸᏙᏗ.
ᏌᏉ ᎤᏃᏕᎾ ᏑᎾᎴ ᏣᎵᏍᎪᎸᏙᏗ ᎨᏎᏍᏗ, ᏐᎢᏃ ᎤᏃᏕᎾ ᎤᏒ ᏣᎵᏍᎪᎸᏙᏗ ᎨᏎᏍᏗ;
ᏌᏉᏃ ᎤᏃᏕᎾ ᎤᎵᏠᏯᏍᏕᏍᏗ ᏩᎾᎨ ᎢᏒ ᎠᏍᎪᎯᏁ ᎢᎦᏛᎯ ᎠᏟᎶᎥᎯ, ᎠᏑᏰᏍᏗ ᎪᎢ ᎦᏅᏆᎶᎥᎯ, ᏅᎩ ᎢᎦᏛᎯ ᎯᎾ ᎠᏟᎶᏍᏗ ᏌᏉ ᎢᏯᏟᎶᎥᎯ; ᎠᎴ ᏅᎩ ᎢᎦᏛᎯ ᎯᎾ ᎠᏟᎶᏍᏗ ᎩᎦᎨ ᎠᏗᏔᏍᏗ, ᎾᏍᎩ ᎠᎵᏍᎪᎸᏙᏗ ᎠᏗᏔᏍᏗ.
ᏐᎢᏃ ᎤᏃᏕᎾ ᎤᏒ ᏣᎵᏍᎪᎸᏙᏗ ᎨᏎᏍᏗ, ᎠᎴ ᎾᏍᎩᏯ ᎢᏨᏁᏗ ᎨᏎᏍᏗ ᎢᏒ ᎠᎵᏍᎪᎸᏙᏗ ᏂᏨᏁᎸ ᏑᎾᎴᎢ, ᎠᎴ ᎾᏍᎩᏯ ᎠᏗᏔᏍᏗ ᎠᎵᏍᎪᎸᏙᏗ ᏂᏨᏁᎸᎢ, ᎾᏍᎩ ᎤᎦᎾᏍᏛ ᎦᏩᏒᎩ, ᎠᏥᎸ ᎬᏗ ᎠᎵᏍᎪᎸᏓᏁᎸᎯ ᏱᎰᏩ.
ᎯᎠ ᎾᏍᎩ ᏄᏍᏕᏍᏗ ᎠᏥᎸ-ᎨᎳᏍᏗ ᏂᎪᎯᎸ ᏂᏨᎾᏛ ᎢᏣᏓᏁᏟᏴᏏᏒᎢ, ᎦᎶᎯᏍᏗᏱ ᎦᎵᏦᏛ ᏗᎦᎳᏫᎢᏍᏗᏱ, ᏱᎰᏩ ᎠᎦᏔᎲ ᎠᎵᏍᎪᎸᏙᏗ ᎨᏎᏍᏗ; ᎾᎿ ᏗᏨᏯᏠᎢᏍᏗ ᎨᏎᏍᏗ, ᎾᎿ ᎬᏯᎵᏃᎮᏙᏗᏱ.
ᎾᎿᏃ ᏗᎦᏥᏯᏠᎢᏍᏗ ᎨᏎᏍᏗ ᎢᏏᎵ ᏧᏪᏥ, ᎦᎸᏉᏗᏳᏃ ᎢᏳᏩᏁᏗ ᎨᏎᏍᏗ ᏓᎩᎸᏌᏛ ᎾᎿᏂ.
ᎠᎴ ᎦᎸᏉᏗᏳ ᎢᏯᏋᏁᏗ ᎨᏎᏍᏗ ᎦᎵᏦᏛ ᏗᎦᎳᏫᎢᏍᏗᏱ, ᎠᎴ ᎠᏥᎸ-ᎨᎳᏍᏗᏱ; ᎠᎴ ᎾᏍᏉ ᎦᎸᏉᏗᏳ ᏅᏓᎦᏥᏴᏁᎵ ᎡᎳᏂ ᎠᎴ ᎾᏍᎩ ᏧᏪᏥ, ᎾᏍᎩ ᎪᎱᏍᏗ ᎬᏆᏛᏁᏗᏱ ᎠᏥᎸ-ᎨᎶᎯ ᏧᎵᏫᏍᏓᏁᏗ ᎨᏒᎢ.
ᎠᎴ ᎢᏏᎵ ᏧᏪᏥ ᎠᏁᎲ ᎠᏆᏕᏗ ᎨᏎᏍᏗ, ᎠᎴ ᎾᏍᎩ ᎦᏥᏯᏁᎳᏅᎯ ᎨᏎᏍᏗ.
ᎠᎴ ᎠᏂᎦᏔᎮᏍᏗ ᎾᏍᎩ ᎠᏴ ᏱᎰᏩ ᎦᏥᏯᏁᎳᏅᎯ ᎨᏒᎢ, ᎾᏍᎩ ᏅᏓᎦᏥᏄᎪᏫᏒᎯ ᎢᏥᏈᏱ, ᎾᏍᎩ ᎠᏁᎲ ᎠᏆᏕᏗᏱ; ᎠᏴ ᏱᎰᏩ ᎦᏥᏯᏁᎳᏅᎯ.
ᎠᎴ ᎠᏥᎸ-ᎨᎳᏍᏗᏱ ᏦᏢᏗ ᎨᏎᏍᏗ ᎾᎿ ᎦᏩᏒᎩ ᎬᏩᏙᏗᏱ; ᎠᏓ-ᎬᎿᎨ ᏦᏢᏙᏗ ᎨᏎᏍᏗ.
ᎠᎩᏳᏍᏈᏛ ᏂᎦᏅᎯᏎᏍᏗ, ᎠᎴ ᎠᎩᏳᏍᏈᏛ ᎾᏯᏛᎡᏍᏗ; ᎢᎦᏱᏛᎭ ᎨᏎᏍᏗ; ᏔᎵᏃ ᎢᏯᎩᏳᏍᏈᏛ ᏂᎦᏖᏍᏗ; ᏚᎷᎬᏃ ᎤᏠᏱ ᏗᎪᏢᏙᏗ ᎨᏎᏍᏗ.
ᎠᏕᎸᏃ ᏓᎶᏂᎨ ᎪᎱᏍᏗ ᎾᏑᏴᎾ ᏧᏢᏙᏗ ᎨᏎᏍᏗ ᎦᏚ ᎢᏗᏢ, ᎠᎴ ᏗᏍᏆᎨᏂ ᎢᏗᏢ ᎤᏚᏫᏛ, ᎠᎴ ᎾᏍᎩ ᏚᎷᎬᎢ; ᎠᎴ ᎠᏕᎸ ᏓᎶᏂᎨ ᏂᎬᏁᏕᏍᏗ ᎤᏚᏫᏛ ᎦᎸᎳᏗᏢ.
ᎠᎴ ᏔᎵ ᏧᏓᏆᏙᎩ ᎠᏕᎸ ᏓᎶᏂᎨ ᏗᏦᏢᏙᏗ ᎨᏎᏍᏗ, ᏗᏣᏙᏗ ᎠᏕᎸ ᏓᎶᏂᎨ ᎤᏚᏫᏛ ᏂᎬᏁᏛ ᎡᎳᏗᏢ, ᎾᎿ ᏔᎵ ᏓᏍᏛᎢ ᎢᏧᎳ ᎢᏗᏢ ᏗᏍᏆᎨᏂ ᎢᏗᏨᏁᏗ ᎨᏎᏍᏗ; ᎠᎴ ᎾᎿ ᎦᏅᏍᏙᏗ ᏗᏝᏗᏍᏗᏱ ᎨᏎᏍᏗ ᎾᏍᎩ ᎦᏃᏍᏙᏗ.
ᎠᎴ ᎠᏓ-ᎬᎿᎨ ᏗᏦᏢᏙᏗ ᎨᏎᏍᏗ ᎦᏅᏍᏙᏗ, ᎠᎴ ᎠᏕᎸ ᏓᎶᏂᎨ ᏗᏧᏢᏙᏗ ᎦᏎᏍᏗ.
ᎠᎴ ᎠᏄᏬ ᎠᏰᏙᎳᏛ ᎢᎬᏱᏗᏢ ᏣᎪᏗ ᎦᏎᏍᏗ, ᎾᏍᎩ ᎦᏁᏌᎢ ᏗᎧᎿᏩᏛᏍᏗ ᏕᎦᎸᎢ ᏥᏴ ᎾᎥᎢ, ᎾᏍᎩ ᎢᎬᏱᏗᏢ ᎫᏢᏗ ᏥᏴ ᎾᏍᎩ ᏗᎧᎿᏩᏛᏍᏗ ᎫᏢᏗ; ᎾᎿ ᏗᎬᏯᏠᎢᏍᏗ ᏥᎩ.
ᎡᎳᏂᏃ ᎾᎿ ᎤᏩᏙᏗ ᎨᏎᏍᏗ ᎤᎦᎾᏍᏛ ᎦᏩᏒᎩ; ᎢᏳᏍᏗᎭ ᏑᎾᎴᎢ, ᎾᎯᏳ ᏗᏨᏍᏙᏗ ᏓᏛᏅᎢᏍᏗᏍᎨᏍᏗ ᎾᎯᏳ ᎦᏩᏒᎩ ᎬᏛᏍᎨᏍᏗ.
ᎡᎳᏂᏃ ᏗᏨᏍᏛᏍᎨᏍᏗ ᏗᏨᏍᏙᏗ ᎤᏒᎢ ᎾᎿ ᎬᏛᏍᎨᏍᏗ ᎦᏩᏒᎩ; ᏂᎪᎯᎸ ᏂᏨᎾᏛ ᎢᏣᏓᏁᏟᏴᏎᎬ ᎬᏙᏗ ᎨᏎᏍᏗ ᎦᏩᏒᎩ ᏱᎰᏩ ᎠᎦᏔᎲᎢ.
ᎥᏝ ᎤᏓᎴᎯ ᎦᏩᏒᎩ ᎾᎿ ᎢᏨᏙᏗ ᏱᎨᏎᏍᏗ, ᎥᏝ ᎠᎴ ᎾᎿ ᎠᏥᎸ ᎢᏤᎳᏍᏙᏗ ᏱᎨᏎᏍᏗ, ᎥᏝ ᎠᎴ ᎢᏒ ᎠᎵᏍᎪᎸᏙᏗ ᎾᎿ ᎢᏣᎵᏍᎪᎸᏙᏗ ᏱᎨᏎᏍᏗ; ᎥᏝ ᎠᎴ ᎠᏗᏔᏍᏗ ᎠᎵᏍᎪᎸᏙᏗ ᎾᎿ ᎢᏥᏍᏚᏟᏍᏗ ᏱᎨᏎᏍᏗ.
ᎡᎳᏂᏃ ᏌᏉ ᏂᎪᎯᏍᏗᏍᎨᏍᏗ ᎾᎿ ᏕᎤᎷᎬᎢ ᏂᏓᏕᏘᏴᎯᏒᎢ, ᎬᏗᏍᎨᏍᏗ ᎠᏍᎦᏅᏨ ᎠᎵᏍᎪᎸᏙᏗ ᎾᏍᎩ ᎪᎯᏍᏗᏍᎩ; ᎾᎿ ᏌᏉ ᏂᎪᎯᏍᏗᏍᎨᏍᏗ ᏂᏓᏕᏘᏴᎯᏒᎢ ᏂᏨᎾᏛ ᎢᏣᏓᏁᏟᏴᏏᏒᎢ; ᎤᏣᏔᏅᎯ ᎦᎸᏉᏔᏁᎸᎯ ᏱᎰᏩ ᎾᏍᎩ.
ᏱᎰᏩ ᎤᏁᏤᎸᎩ ᎼᏏ ᎯᎠ ᏄᏪᏍᎸᎩ;
ᎾᎯᏳ ᎩᏯᏎᎸ ᎢᏏᎵ ᏧᏪᏥ, ᎾᏍᎩ ᎾᏂᎥᎢ, ᎿᏉ ᎾᏂᎥ ᎠᏂᏏᏴᏫᎭ ᎤᏂᏁᏗ ᎨᏎᏍᏗ ᏱᎰᏩ ᏧᎾᏓᏅᏙ ᎠᎫᏴᏙᏗ ᎨᏒᎢ, ᎾᎯᏳ ᎨᎦᏎᎸᎭ; ᎾᏍᎩ ᎤᏕᏯᏙᏗ ᎤᎾᏕᏁᏗᏱ ᏂᎦᏒᎾ ᎾᎯᏳ ᎨᎦᏎᎸᎭ.
ᎯᎠ ᎾᏍᎩ ᎤᏂᏗ ᎨᏎᏍᏗ ᎾᏂᎥ ᎤᏂᎶᏒᎯ ᎨᎦᏎᎸᎯ ᏄᎾᏛᏅᎢ, ᎠᏰᎵ ᏎᎩᎵ ᎤᎾᎫᏴᏗ ᎨᏎᏍᏗ, ᏓᏁᎶᏕᏍᏗ ᏎᎩᎵ ᎦᎸᏉᏗᏳ ᏗᎦᎳᏫᎢᏍᏗ ᎤᏂᏗ ᎨᏒᎢ; ᎾᏍᎩ ᏎᎩᎵ ᏔᎳᏍᎪᎯ ᎩᎳ ᏂᎦᎦ; ᎠᏰᎵ ᏎᎩᎵ ᏱᎰᏩ ᎠᎵᏍᎪᎸᏓᏁᏗ ᎨᏎᏍᏗ.
ᎾᏂᎥ ᎤᏂᎶᏒᎯ ᎨᎦᏎᎸᎯ ᏄᎾᏛᏅᎢ, ᏔᎳᏍᎪᎯ ᏅᏛᎴᏅᏛ ᎤᏕᏒᏍᏗ ᎢᏳᎾᏕᏘᏴᏛ, ᎤᏂᎸ ᎨᏎᏍᏗ ᎠᎵᏍᎪᎸᏓᏁᏗ ᏱᎰᏩ.
ᏧᏁᎿᎢ ᎥᏝ ᎤᏟ ᎢᎦᎢ ᎤᏂᏗ ᏱᎨᏎᏍᏗ, ᎤᏲᏃ ᎢᏳᎾᏛᎿᏕᎩ ᎥᏝ ᎡᏍᎦ ᎢᏴᏛ ᎤᏂᏗ ᏱᎨᏎᏍᏗ, ᎾᏍᎩ ᎠᏰᎵ ᏎᎩᎵ ᎠᏗ ᎨᏒᎢ, ᎾᎯᏳ ᎠᏂᎲᏍᎨᏍᏗ ᏱᎰᏩ ᎠᎵᏍᎪᎸᏓᏁᏗ, ᎾᏍᎩ ᏗᏣᏓᏅᏙ ᎠᎫᏴᏙᏗ ᎨᏒᎢ.
ᎾᏍᎩ ᎠᏕᎸ ᎠᎫᏴᏙᏗ ᎨᏒ ᎢᏏᎵ ᏧᏪᏥ ᏗᎩᏯᏓᏂᎸᏤᏗ ᎨᏎᏍᏗ, ᎠᎴ ᏣᏗ ᎨᏎᏍᏗ ᏗᎦᎵᏫᏍᏓᏁᏗ ᎨᏒ ᎦᎵᏦᏛ ᏗᎦᎳᏫᎢᏍᏗᏱ; ᎾᏍᎩᏃ ᎨᎦᏅᏓᏗᏍᏙᏗ ᎨᏎᏍᏗ ᎢᏏᎵ ᏧᏪᏥ ᏱᎰᏩ ᎠᎦᏔᎲᎢ, ᎾᏍᎩ ᏗᏣᏓᏅᏙ ᎠᎫᏴᏙᏗ ᎨᏒᎢ.
ᏱᎰᏩᏃ ᎤᏁᏤᎸᎩ ᎼᏏ ᎯᎠ ᏄᏪᏎᎸᎩ,
ᎠᎴ ᎾᏍᏉ ᎰᏢᏅᎭ ᏗᎪᏑᎴᏗᏱ ᎥᏣᏱ ᎰᏢᏔᏅᎭ, ᎠᎴ ᎠᏠᏗᏱ ᎥᏣᏱ ᎰᏢᏔᏅᎭ, ᏗᎪᏑᎴᏗᏱ ᎨᏎᏍᏗ; ᎠᎴ ᎯᎧᏅᎭ ᎠᏰᎵ ᎦᎵᏦᏛ ᏗᎦᎳᏫᎢᏍᏗᏱ ᎠᏃ ᎠᏥᎸ ᎨᎳᏍᏗᏱ, ᎠᎴ ᎾᎿ ᎠᎹ ᎯᏢᎭ.
ᎡᎳᏂᏰᏃ ᎠᎴ ᎾᏍᎩ ᏧᏪᏥ ᎾᎿ ᏧᏃᏑᎴᏗ ᎨᏎᏍᏗ ᏧᏃᏰᏂ ᎠᎴ ᏧᎾᎳᏏᏕᏂ.
ᎾᎯᏳ ᏩᏂᏴᎸᎭ ᎦᎵᏦᏛ ᏗᎦᎵᏫᎢᏍᏗᏱ ᎠᎹ ᏧᏃᏑᎴᏙᏗ ᎨᏎᏍᏗ ᎾᏍᎩ ᏧᏲᎱᎯᏍᏗᏱ ᏂᎨᏒᎾ; ᎠᎴ ᎾᎯᏳ ᎾᎥ ᎠᏥᎸ ᎨᎳᏍᏗᏱ ᎠᏂᎷᏨᎭ ᏧᏂᎵᏫᏍᏓᏁᏗᏱ, ᎤᏅᏙᏗᏱ ᎠᏥᎸ ᎬᏗ ᏱᎰᏩ ᎠᎵᏍᏛᎸᏓᏁᏗ ᎨᏒᎢ.
ᎾᏍᎩᏃ ᏧᏃᏑᎴᏗ ᎨᏎᏍᏗ ᏧᏃᏰᏂ ᎠᎴ ᏧᎾᎳᏏᏕᏂ, ᎾᏍᎩ ᏧᏂᏲᎱᎯᏍᏗᏱ ᏂᎦᏒᎾ; ᎠᎴ ᎾᏍᎩ ᏧᏂᎧᎿᏩᏛᏍᏗ ᎨᏎᏍᏗ ᏂᎪᎯᎸᎢ, ᎤᏩᏒ ᎠᎴ ᎾᏍᎩ ᎤᏁᏢᎳᏅᏛ ᎨᏒ ᏂᎪᎯᎸ ᎠᎾᏓᏁᏟᏴᏎᎬᎢ.
ᎠᎴᏬ ᏱᎰᏩ ᎤᏁᏤᎸᎩ ᎼᏏ, ᎯᎠ ᏄᏪᏎᎸᎩ;
ᏂᎯᏃ ᏘᎩ ᏄᎬᏫᏳᏒ ᎦᏩᏒᎩ, ᎪᎱᏍᏗ ᎾᏑᏴᎾ ᎻᎳ ᎯᏍᎩᏧᏈ ᏎᎩᎵ, ᎤᎦᎾᏍᏛᏃ ᏏᏂᎹᏂ ᎠᏰᎵ ᎢᏴᏛ ᎾᏍᎩ ᎢᎦᎢ, ᎾᏍᎩ ᏯᏛᏅ, ᏔᎵᏧᏈ ᎯᏍᎦᏍᎪᎯ ᏎᎩᎵ, ᎤᎦᎾᏍᏛᏃ ᎦᎳᎹᏏ ᏔᎵᏧᏈ ᎯᏍᎦᏍᎪᎯ ᏎᎩᎵ,
ᎦᏏᏯᏃ ᎯᏍᎩᏧᏈ ᏎᎩᎵ, ᏓᏁᎶᏕᏍᏗ ᏎᎩᎵ ᎦᎸᏉᏗᏳ ᏗᎦᎳᏫᎢᏍᏗᏱ ᎤᏅᏙᏗ ᎨᏒᎢ, ᎣᎵᏩᏃ ᎪᎢ ᏌᏉ ᎯᎾ.
ᎾᏍᎩᏃ ᎰᏢᏔᏅᎭ ᎪᎢ ᎦᎸᏉᏗ ᎠᏠᏁᏗ, ᎾᏍᎩᏯ ᏅᏬᏘ ᎪᏢᏍᎩ ᏓᏜᏍᏗᏍᎬ ᏗᏜᏍᏔᏅᎯ ᎨᏎᏍᏗ ᎯᎠ ᎠᏠᏁᏗ; ᎦᎸᏉᏗ ᎠᏠᏁᏗ ᎪᎢ ᎨᏎᏍᏗ.
ᎯᎠᏃ ᎾᏍᎩ ᏕᎯᎶᏁᏔᏅᎭ ᎦᎵᏦᏛ ᏗᎦᎳᏫᎢᏍᏗᏱ, ᎠᎴ ᎦᏁᏌᎢ ᏗᎧᎿᏩᏛᏍᏗ ᏕᎦᎸᎢ,
ᎠᎴ ᎦᏍᎩᎶ ᎠᎴ ᏂᎦᏛ ᎾᎿ ᎪᎱᏍᏗ ᏗᎬᏔᏂᏓᏍᏗ, ᎠᎴ ᏗᏨᏍᏙᏗ ᏗᎦᎪᏗᏱ, ᎠᎴ ᎾᎿ ᎪᎱᏍᏗ ᏗᎬᏔᏂᏓᏍᏗ, ᎠᎴ ᎠᏥᎸ ᎨᎳᏍᏗᏱ ᎦᏩᏒᎩ ᎬᏙᏗᏱ,
ᎠᎴ ᎠᏥᎸ ᎨᎳᏍᏗᏱ, ᎠᎴ ᏂᎦᏛ ᎾᎿ ᎪᎱᏍᏗ ᏗᎬᎳᏂᏓᏍᏗ, ᎠᎴ ᏗᎪᏑᎴᏗᏱ ᎠᎴ ᎾᏍᎩ ᎠᏠᏗᏱ.
ᎠᎴ ᏗᏣᎸᏉᏙᏗ ᎨᏎᏍᏗ, ᎠᎴ ᎤᏣᏔᏅᎯ ᏗᎦᎸᏉᏗᏳ ᎨᏎᏍᏗ; ᏂᎦᎥ ᎪᎱᏍᏗ ᎦᏃᏟᏍᏗᏍᎨᏍᏗ ᎦᎸᏉᏗᏳ ᏂᎦᎵᏍᏗᏍᎨᏍᏗ.
ᎡᎳᏂᏃ ᎠᎴ ᎾᏍᎩ ᏧᏪᏥ ᎩᎶᏁᎥᎭ, ᎠᎴ ᎦᎸᏉᏗᏳ ᏂᎩᏴᏁᎸᎭ ᎾᏍᎩ ᎪᎱᏍᏗ ᎬᏆᏛᏁᏗᏱ ᎠᏥᎸ-ᎨᎶᎯ ᏧᎸᏫᏍᏓᏁᏗ ᎨᏒᎢ.
ᎠᎴ ᎢᏏᎵ ᏧᏪᏥ ᎩᏁᏤᎸᎭ, ᎯᎠ ᏂᎩᏪᏎᎸᎭ, ᎯᎠ ᎾᏍᎩ ᏍᎩᏍᏆᏂᎪᏓᏁᏗ ᎨᏎᏍᏗ ᎦᎸᏉᏗ ᎠᏠᏁᏗ ᎪᎢ ᏂᎪᎯᎸ ᎢᏣᏓᏁᏟᏴᏎᎬᎢ.
ᏴᏫ ᎤᏇᏓᎸᎢ ᎥᏝ ᎠᏍᏚᏟᏍᏗ ᏱᎨᏎᏍᏗ; ᎥᏝ ᎠᎴ ᎾᏍᎩ ᎢᏳᏍᏗ ᎢᏦᏢᏗ ᏱᎨᏎᏍᏗ, ᎾᏍᎩᏯ ᏗᏜᏍᏔᏅᎯ; ᎦᎸᏉᏗᏳ ᎾᏍᎩ, ᎠᎴ ᎦᎸᏉᏗᏳ ᎢᏥᏰᎸᏎᏍᏗ.
ᎠᎴ ᎾᏍᎩ ᏂᎬᏁᎮᏍᏗ ᏓᏜᏍᏗᏍᎨᏍᏗ, ᎠᎴ ᎩᎶ ᏅᏩᏓᎴ ᎢᎠᏍᏚᏟᏍᎨᏍᏗ, ᎾᏍᎩ ᎠᏥᏛᏙᏗ ᎨᏎᏍᏗ ᎤᏤᎵᎪᎯ ᏴᏫ ᎤᏓᏑᏴᎢ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎯᏟᏌ ᎤᎦᎾᏍᏛ ᎦᏩᏒᎩ, ᏍᏕᎩᏗ, ᎠᎴ ᎣᏂᎦ, ᎠᎴ ᎦᎵᏆᎾ; ᎯᎠ ᎾᏍᎩ ᎤᎦᎾᏍᏛ ᎦᏩᏒᎩ, ᎤᎵᏠᏯᏍᏕᏍᏗ ᎪᎱᏍᏗ ᎾᏑᏴᎾ ᎤᎦᎾᏍᏛ ᎬᏙᏗ ᎠᏜ; ᎤᏠᏱᏉ ᎨᏎᏍᏗ ᏂᏕᎦᎥᎢ.
ᎠᎴ ᎦᏩᏒᎩ ᎬᏙᏗ ᏦᏢᏙᏗ ᎨᏎᏍᏗ, ᏗᏜᏍᏔᏅᎯ ᎨᏎᏍᏗ ᎾᏍᎩᏯ ᏅᏬᏘ ᎪᏢᏍᎩ ᏥᏓᏜᏍᏗᏍᎪᎢ, ᎠᎹ ᎦᎳᏅᎯ ᎨᏎᏍᏗ, ᎦᏓᎭ ᏂᎨᏒᎾ ᎠᎴ ᎦᎸᏉᏗᏳ.
ᎢᎦᏛᏃ ᏣᏅᏆᎶᏍᏗ ᎨᏎᏍᏗ ᎤᏃᎱᏲᎵ ᎢᏨᏁᏗ ᎨᏎᏍᏗ, ᎠᎴ ᎢᎦᏛ ᏣᏗ ᎨᏎᏍᏗ ᎢᎬᏱᏗᏢ ᏗᎧᎿᏩᏛᏍᏗ ᏕᎦᎸᎢ, ᎦᎵᏦᏛ ᏗᎦᎳᏫᎢᏍᏗᏱ, ᎾᎿ ᏗᎬᏯᏠᎢᏍᏗ ᎨᏒᎢ; ᎤᏣᏔᏅᎯ ᎦᎸᏉᏗᏳ ᎢᏥᏰᎸᏎᏍᏗ ᎾᏍᎩ.
ᎾᏍᎩᏃ ᎦᏩᏒᎩ ᎬᏙᏗ ᏦᏢᏗ ᏥᎩ, ᎥᏝ Ꭲ’ᏨᏒ ᎢᏣᏓᏙᏢᎾᏗ ᏱᎨᏎᏍᏗ ᎾᏍᎩᏯ ᏂᎬᏅᏓᏜᏍᏛᎢ; ᎦᎸᏉᏗᏳ ᎢᏥᏰᎸᏎᏍᏗ ᏱᎰᏩ ᎤᏤᎵᎦ.
ᎩᎶ ᎾᏍᎩ ᎢᏳᏍᏗ ᎢᎪᏢᏍᎨᏍᏗ, ᎠᎵᏒᎢᏍᏙᏗ, ᎾᏍᎩ ᎠᏥᏛᏙᏗ ᎨᏎᏍᏗ ᎤᏤᎵᎪᎯ ᏴᏫᎯ ᎤᏓᏑᏴᎢ.
ᏱᎰᏩᏃ ᎼᏏ ᎤᏁᏤᎸᎩ ᎯᎠ ᏄᏪᏒᎩ,
ᎬᏂᏳᏉ ᏚᏙᎥ ᏥᏯᏅᎲ ᏇᏣᎵᎵ ᏳᎳ ᎤᏪᏥ, ᎾᏍᎩ ᎭᎵ ᎤᏪᏥ, ᏧᏓᏏ ᎠᏂᎳᏍᏓᎸ ᏅᏓᏳᏓᎴᏅᎯ.
ᎠᎴ ᎠᎧᎵᎢ ᏥᏁᎸ ᎤᏁᎳᏅᎯ ᎤᏓᏅᏙ, ᎾᏍᎩ ᎠᏏᎾᏌᏂ ᎨᏒ, ᎠᎴ ᎪᎵᏍᏗ ᎨᏒ, ᎠᎴ ᎠᎦᏔᎾᎢ ᎨᏒᎢ, ᎠᎴ ᏄᏓᎴᏒ ᎪᏢᏅᏗ ᎨᏒᎢ.
ᎠᏯᏍᏗ ᎤᏍᏆᏂᎪᏗ ᏗᎦᎸᏫᏍᏗᏁᏗ ᎨᏒᎢ, ᎠᏕᎸ ᏓᎶᏂᎨ ᎪᏢᏅᏗ ᎨᏒᎢ, ᎠᎴ ᏗᏕᎸ ᎤᏁᎬ, ᎠᎴ ᎥᏣᏱ.
ᎠᎴ ᏅᏯ ᏗᏲᎳᏅᎯ ᏗᎦᎪᏗ, ᎠᎴ ᎠᏓ ᎪᏢᏅᎥᏍᎩ ᏄᏓᎴᏒ ᎪᏢᏅᏗ ᎨᏒᎢ.
ᎠᎴ ᎠᏴ, ᎬᏂᏳᏉ ᏕᏥᏲᏒ ᎾᏍᏉ ᎡᎰᎵᎠᏈ, ᎠᎯᏌᎹᎩ ᎤᏪᏥ, ᏕᏂ ᎠᏂᎳᏍᏓᎸ ᏧᏴᏫ; ᎠᎴ ᎾᏂᎥ ᎠᏂᏏᎾᏌᏂ ᏙᏧᎾᏓᏅᏛᎢ, ᎠᎦᏙᎥᎯᏍᏗ ᎨᏒ ᎦᏥᎳᏁᎸ, ᎾᏍᎩ ᎤᏃᏢᏗᏱ ᏄᏓᎴᏒ ᎬᏁᏤᎸᎯ ᏥᎩ;
ᎦᎵᏦᏛ ᏗᎦᎳᏫᎢᏍᏗᏱ ᎠᎴ ᎦᏁᏌᎢ ᏗᎧᎿᏩᏛᏍᏗ ᏗᎦᎶᏗᏱ, ᎠᎴ ᎫᏢᏗ ᎾᏍᎩ ᎾᎿᏂ, ᎠᎴ ᏂᎦᏛ ᎪᎱᏍᏗ ᎬᏔᏂᏓᏍᏗ ᎦᎵᏦᏛᎢ,
ᎠᎴ ᎦᏍᎩᎶ ᎠᎴ ᎾᎿ ᎪᎱᏍᏗ ᎬᏔᏂᏓᏍᏗ, ᎠᎴ ᎪᎱᏍᏗ ᎾᏑᏴᎾ ᏗᏨᏍᏙᏗ ᏗᎦᎪᏗᏱ, ᎠᎴ ᎪᎱᏍᏗ ᏗᎬᏔᏂᏓᏍᏗ, ᎠᎴ ᎦᏍᎩᎶ ᎦᏩᏒᎩ ᎬᏙᏗᏱ.
ᎠᎴ ᎠᏥᎸ ᎨᎳᏍᏗᏱ, ᎠᎴ ᏂᎦᏛ ᎾᎿ ᎪᎱᏍᏗ ᏗᎬᏔᏂᏓᏍᏗ, ᏗᎪᏑᎴᏗᏱᏃ ᎠᎴ ᎾᏍᎩ ᎠᏠᏗᏱ.
ᎠᎴ ᏗᏄᏬ ᏚᏂᎸᏫᏍᏓᏁᎲ ᏗᏄᏬᏍᏗ; ᎠᎴ ᏗᎦᎸᏉᏗ ᏗᏄᏬ ᎡᎳᏂ ᎠᏥᎸ ᎨᎶᎯ ᏧᏄᏬᏍᏗ, ᎠᎴ ᏧᎾᏄᏬ ᎾᏍᎩ ᏧᏪᏥ, ᏧᏂᎸᏫᏍᏓᏁᏗᏱ ᎠᏥᎸ-ᎨᎶᎯ ᏧᏂᎸᏫᏍᏓᏁᏗ ᎨᏒᎢ.
ᎠᎴ ᎠᏠᏁᏗ ᎪᎢ, ᎠᎴ ᎤᎦᎾᏍᏛ ᎦᏩᏒᎩ, ᎾᎿ ᎦᎸᏉᏗ ᎨᏒ ᎬᏙᏗ; ᎾᏍᎩᏯ ᏄᏓᎴᏒ ᎬᏁᏤᎸ, ᎾᏍᎩ ᎢᏳᎾᏛᏁᏗ ᎨᏎᏍᏗ.
ᏱᎰᏩᏃ ᎤᏁᏤᎸᎩ ᎼᏏ ᎯᎠ ᏄᏪᏒᎩ,
ᎩᏁᏥ ᎾᏍᏉ ᎢᏏᎵ ᏧᏪᏥ, ᎯᎠ ᏂᎩᏪᏏ, ᎠᏎ ᎤᎾᏙᏓᏆᏍᎬ ᏗᏆᏤᎵ ᏗᏥᏍᏆᏂᎪᏙᏗ ᎨᏎᏍᏗ; ᎾᏍᎩᏰᏃ ᏗᎦᏁᎶᏙᏗ ᎠᏴ ᏂᎯᏃ ᏂᎪᎯᎸ ᎢᏣᏓᏁᏟᏴᏎᎬᎢ; ᎾᏍᎩ ᎢᏥᎦᏙᎥᎯᏍᏗᏱ ᎠᏴ ᏱᎰᏩ ᎦᎸᏉᏗᏳ ᎢᏨᏴᏁᎯ ᎨᏒᎢ.
ᎾᏍᎩ ᎢᏳᏍᏗ ᎢᏥᏍᏆᏂᎪᏕᏍᏗ ᎤᎾᏙᏓᏆᏍᎬᎢ; ᎦᎸᏉᏗᏳ ᎢᏥᏰᎸᏎᏍᏗ; ᎾᏂᎥ ᎩᎶ ᎠᏲᏍᏗᏍᎨᏍᏗ ᎠᏎ ᎠᏥᎢᏍᏗ ᎨᏎᏍᏗ; ᎩᎶᏰᏃ ᎪᎱᏍᏗ ᎠᏛᏁᎮᏍᏗ ᎾᎯᏳ ᎨᏒᎢ, ᎾᏍᎩ ᏴᏫ ᎠᏥᏛᏙᏗ ᎨᏎᏍᏗ ᎤᏓᏑᏴ ᎤᏤᎵᎪᎯ ᏴᏫ.
ᏑᏓᎵ ᎢᎦ ᏗᎦᎸᏫᏍᏓᏁᏗ ᎨᏎᏍᏗ; ᎦᎵᏉᎩᏁᏍᎩᏂ ᎤᎾᏙᏓᏆᏍᎬ ᎠᏣᏪᏐᎸᏍᏙᏗᏱ ᎨᏒᎢ, ᏱᎰᏩ ᎦᎸᏉᏓᏁᎸᎯ; ᎩᎶ ᎪᎱᏍᏗ ᎠᏛᏁᎮᏍᏗ ᎤᎾᏙᏓᏆᏍᎬ ᎢᎦ ᎨᏒᎢ, ᎠᏎ ᎠᏥᎢᏍᏗ ᎨᏎᏍᏗ.
ᎾᏍᎩ ᎢᏳᏍᏗ ᎢᏏᎵ ᏧᏪᏥ ᎤᏂᏍᏆᏂᎪᏙᏗ ᎨᏎᏍᏗ ᎤᎾᏙᏓᏆᏍᎬᎢ, ᎤᎾᎦᏌᏯᏍᏙᏗᏱ ᎤᎾᏙᏓᏆᏍᎬ ᏂᎪᎯᎸ ᎠᎾᏓᎾᏟᏴᏎᎬᎢ, ᏭᏍᏗᏥᎯᏍᏗ ᏂᎨᏒᎾ ᎧᏃᎮᏛ ᏓᏠᎯᏍᏛᎢ.
ᎯᎠ ᎾᏍᎩ ᏗᎦᏁᎶᏙᏗ ᎠᏴ ᎢᏏᎵᏃ ᏧᏪᏥ ᏂᎪᎯᎸᎢ; ᏑᏓᎵᏉᏰᏃ ᎢᎦ ᏚᎸᏫᏍᏓᏁᎸᎩ ᏱᎰᏩ ᎤᏬᏢᏅᎩ ᎦᎸᎶ ᎠᎴ ᎡᎶᎯ, ᎦᎵᏉᎩᏁᏃ ᎢᎦ ᎤᏯᏪᏐᎸᎩ, ᎠᎴ ᎤᎦᎵᏍᏙᏒᎩ.
ᎼᏏᏃ ᏚᏲᎯᏎᎸᎩ ᎿᏉ ᎤᏍᏆᏛ  ᎤᎵᏃᎮᏗᏍᎬ ᎣᏓᎸ ᏌᎾᏱ, ᏔᎵ ᏗᏯᏖᎾ, ᏗᎧᎿᏩᏛᏍᏗ ᎪᏪᎸᎢ, ᏗᏯᏖᎾ ᏅᏯ ᏗᎪᏢᏔᏅᎯ, ᏗᎪᏪᎵ ᎤᏁᎳᏅᎯ ᎦᏰᏌᏛ ᎬᏔᏅᎯ ᎪᏪᎳᏅᎯ.
ᎤᎾᏙᎴᎰᏒᏃ ᏴᏫ ᎼᏏ ᎤᏙᎯᏛᎢ ᎣᏓᎸ ᎤᏠᎠᎯᏍᏗᏱ, ᎡᎳᏂ ᏫᎬᏩᏓᏡᏫᏍᏔᏁ ᏴᏫ, ᎠᎴ ᎯᎠ ᏂᎬᏩᏪᏎᎴᎢ, Ꭷ, ᎤᎾᏁᎳᏅ ᏗᏍᎦᏲᏢᎾᏏ, ᎾᏍᎩ ᎢᎬᏱ ᎪᎨᏅᎡᎯ; ᎯᎠᏰᏃ ᎼᏏ ᎠᏍᎦᏯ ᎢᏥᏈᏱ ᏂᏙᏓᏲᎦᏘᎾᏫᏛᏛ, ᎥᏝ ᏲᏥᎦᏔᎭ ᏄᎵᏍᏓᏁᎸᎢ.
ᎡᎳᏂᏃ ᎯᎠ ᏂᏚᏁᏎᎴᎢ, ᎠᏕᎸ ᏓᎶᏂᎨ ᏗᎪᏢᏔᏅᎯ ᏗᏟᏯᏙ ᏗᏣᏓᎩ, ᎾᏍᎩ ᏥᏚᎾᏟᏯᏛ ᏗᏣᏓᎵᎢ, ᎠᎴ ᎠᏂᏍᎦᏯ ᏗᏤᏥ ᎠᎴ ᎠᏂᎨᏴ ᏗᏤᏥ, ᎠᏴᏃ ᏕᏍᎩᏲᎮᎸᎭ.
ᏂᎦᏛᏃ ᏴᏫ ᏚᎾᏕᏎ ᎠᏕᎸ ᏓᎶᏂᎨ ᏗᏟᏯᏙ ᎾᏍᎩ ᏚᎾᏟᏯᏛᎢ, ᎠᎴ ᎡᎳᏂ ᏚᏂᏲᎮᎴᎢ,
ᎠᎴ ᏚᏓᏂᎸᏤᎴᎢ, ᏅᏲᎯᏃ ᏗᎪᏪᎶᏗ ᎤᏩᏔᏁᎢ ᎣᏍᏛ ᏄᏩᏁᎴᎢ, ᏩᎦ ᎠᎩᎾ ᎬᎾᏬᏔᏅᎯ ᎤᏬᏢᏁᎢ; ᎯᎠᏃ ᏄᏂᏪᏎᎢ, ᎯᎠ ᎾᏍᎩ ᏗᏣᏁᎳᏅᎯ, ᎢᏏᎵ, ᎾᏍᎩ ᎢᏥᏈᏱ ᏅᏓᎨᏣᏄᎪᏫᏒᎯ.
ᎡᎳᏂᏃ ᎤᎪᎲ ᎾᏍᎩ ᎢᎬᏱᏗᏢ ᎤᏬᏢᏁ ᎠᏥᎸ ᎨᎳᏍᏗᏱ; ᎠᎴ ᎡᎳᏂ ᎧᏃᎮᏛ ᏚᏰᎵᎯᏍᏔᏁᎢ, ᎯᎠ ᏄᏪᏎᎢ, ᏑᎾᎴᎢ ᏱᎰᏩ ᎠᎵᏍᏓᏴᎾᏁᏗ ᎨᏎᏍᏗ.
ᏭᎩᏨᏅᏃ ᏑᎾᎴᏉ ᏚᎾᎴᏁ ᎠᎴ ᎠᏥᎸ ᎤᏁᎶᎴᎢ, ᎠᎴ ᏚᏂᏲᎴ ᎠᎵᏍᎪᎸᏙᏗ ᏙᎯ ᎠᏓᏁᎯ; ᎠᏫᏃ ᎤᎾᏅᏁ ᎤᎾᎵᏍᏓᏴᏗᏱ ᎠᎴ ᎤᎾᏗᏔᏍᏗᏱ, ᏚᎾᎴᏁᏉᏃ ᏚᎾᏁᎶᏁᎢ.
ᏱᎰᏩᏃ ᎯᎠ ᏄᏪᏎᎴ ᎼᏏ, ᎮᎾ, ᎭᏠᎠᎯ; ᏗᏣᏤᎵᏰᏃ ᏴᏫ, ᎢᏥᏈᏱ ᏂᏙᏔᏘᎾᏫᏛᏛ ᎤᏲ ᏄᎾᏛᏁᎸ.
ᏞᎩᏳ ᎤᎾᎪᎸᏒ ᎾᎿ ᎦᏅᏅ ᎾᏍᎩ ᎦᏥᏁᏤᎸᎯ ᎨᏒᎢ; ᏩᎦ ᎠᎩᎾ ᎬᎾᏬᏔᏅᎯ ᎤᏅᏒ ᎤᎾᏓᏙᏢᎾᏁᎸ, ᎠᎴ ᎤᎾᏓᏙᎵᏍᏓᏁᎸ, ᎠᎴ ᎠᏥᎸ ᎤᏁᎴᎸ, ᎠᎴ ᎯᎠ ᏄᏂᏪᏒ, ᎯᎠ ᎾᏍᎩ ᏗᏣᏁᎳᏅᎯ, ᎢᏏᎵ, ᎾᏍᎩ ᎢᏥᏈᏱ ᎤᏓᏣᏄᎪᏫᏒᎯ.
ᏱᎰᏩᏃ ᎯᎠ ᏄᏪᏎᎴ ᎼᏏ, ᎦᏥᎪᎥ ᎯᎠ ᏴᏫ, ᎠᎴ ᎬᏂᏳᏉ, ᏧᏩᏗᏔᏯ ᏗᏂᎵᎨᏂ ᎯᎠ ᏴᏫ;
ᎾᏍᎩ ᎢᏳᏍᏗ ᎠᏆᏁᎳᎩ, ᎾᏍᎩ ᎠᎩᏔᎳᏬᎯᏍᏗ ᎨᏒ ᎤᏗᎴᎩ ᏫᏂᎦᎵᏍᏓ ᎾᏍᎩ ᎤᎾᏡᏗᏍᎬᎢ, ᎠᎴ ᎾᏍᎩ ᏱᎦᏥᏛᏓ; ᏂᎯᏃ ᏣᏧᏈᏍᏗ ᏣᏓᏤᎵᏛ ᏴᏫ ᏅᏗᎬᏴᏁᎵ.
ᎼᏏᏃ ᎤᏔᏲᏎᎴ ᏱᎰᏩ ᎾᏍᎩ ᎤᏁᎳᏅᎯ, ᎠᎴ ᎯᎠ ᏄᏪᏎᎴᎢ, ᏱᎰᏩ, ᎦᏙᏃ ᏣᏔᎳᏬᎯᏍᏗ ᎨᏒ ᎤᏗᎴᎩᏳ ᎢᎩ ᏗᏣᏤᎵ ᏴᏫ ᏕᎭᏡᏗᏍᎬᎢ, ᎾᏍᎩ ᎢᏥᏈᏱ ᏂᏙᏔᏘᏅᏍᏔᏅᎯ, ᏨᏔᏅᎯ ᏣᎵᏂᎩᏛ ᎨᏒ, ᎠᎴ ᏨᏔᏅᎯ ᎤᎵᏂᎩᏛ ᏦᏰᏂ?
ᎦᏙᏃ ᎢᏥᏈᏱ ᎠᏁᎯ ᏯᏂᏁᎦ ᎯᎠ ᏱᎾᏂᏪᎭ, ᎤᏲᏉ ᎤᎬᏩᎴ ᏥᏙᏧᏄᎪᏫᏎᎢ, ᏧᎯᏍᏗᏱᏉ ᎦᏚᏏ ᏕᎨᏒᎢ, ᎠᎴ ᏧᏛᏙᏗᏱ ᎡᎶᎯ ᎠᏁᎲᎢ?  ᎭᎦᏔᎲᎾ ᎯᏲᎯᏍᏓ ᎯᎠ ᎾᏍᎩ ᎤᏗᎴᎬ ᏣᏔᎳᏬᏍᎬᎢ, ᎠᎴ ᎯᏁᏟᏴᎾ ᎤᏲ ᎢᎩᏴᏁᏗᏱ ᏕᏧᎪᏛ ᎯᎠ ᏴᏫ;
ᎩᏯᏅᏓᏓ ᎡᏆᎭᎻ, ᎡᏏᎩ, ᎠᎴ ᎢᏏᎵ, ᎩᏅᏏᏓᏍᏗ, ᎩᏯᏎᎵᏓᏁᎸᎯ ᏨᏒ ᎨᏒ ᎩᏁᎢᏍᏓᏁᎸᎯ ᎠᎴ ᎯᎠ ᎢᎩᏪᏎᎸᎯ, ᏓᎦᏥᏁᏉᎢ ᎢᏣᏁᏢᏔᏅᏛ ᎨᏒ, ᏃᏈᏏ ᎦᎸᎶ ᎠᏂᎧᎸ ᎾᏍᎩᏯᎢ; ᎠᎴ ᏂᎦᏛ ᎯᎠ ᎦᏙᎯ ᎠᎩᏁᎢᏍᏔᏅᎯ ᏥᎩ ᎦᏥᏁᏗ ᎨᏎᏍᏗ ᎢᏣᏁᏢᏔᏅᏛ ᎨᏒᎢ, ᎠᎴ ᎤᎾᏤᎵ ᎨᏎᏍᏗ ᏂᎪᎯᎸᎢ.
ᏱᎰᏩᏃ ᎤᏁᏟᏴᏒᎩ ᎤᏓᏅᏛ ᎾᏍᎩ ᎤᏲ ᎢᏧᏩᏁᏗᏱ ᎤᏓᏅᏖᎸ ᏧᏤᎵ ᏴᏫ.
ᎼᏏZ ᎤᎦᏔᎲᏒᎩ, ᎠᎴ ᎤᏠᎠᏒᎩ ᎣᏓᎸᎢ ᎠᎴ ᏗᏯᏖᎾ ᏗᎧᎿᏩᏛᏍᏗ ᎪᏪᎸ ᏚᏒᎦᎸᎩ; ᏗᏯᏖᎾ ᎢᏧᎳᏗᏢ ᏕᎪᏪᎸᎩ; Ꭰ ᎢᏗᏢ ᎠᎴ ᏐᎢ ᎢᏗᏢ ᏕᎪᏪᎸᎩ.
ᏗᏯᏖᎾᏃ ᎤᏁᎳᏅᎯ ᏧᏬᏢᏅᎯ ᎨᏒᎩ, ᎪᏪᎸᏃ ᎤᏁᎳᏅᎯ ᎤᏬᏪᎳᏅᎯ ᎨᏒᎩ, ᎾᏍᎩ ᏗᏰᎶᎸᎯ ᎨᏒᎩ ᏗᏯᏖᎾ.
ᏦᏑᏫᏃ ᎤᏛᎦᏅᎩ ᎤᎾᏓᏃᏴᎵᏍᏛ ᏴᏫ, ᎾᏍᎩ ᎤᏁᎷᎬᎢ, ᎯᎠᏃ ᏄᏪᏎᎸᎩ ᎼᏏ, ᏓᎿᏩ ᎤᏍᏆᏃᏴᎦ Ꭰ ᏙᏗᏓᏅᎢ.
ᎯᎠᏃ ᏄᏪᏒᎩ, ᎥᏝ ᎤᎾᏓᏎᎪᎩᏛ ᎢᏳᏂᏪᏍᏗ ᎤᎾᏗᏃᏴᎵᏍᏛ ᏱᎩ, ᎥᏝ ᎠᎴ ᎨᏥᏎᎪᎩᏛ ᎢᏳᏂᏪᏍᏗ ᎤᎾᏓᏃᏴᎵᏍᏛ ᏱᎩ; ᏗᏂᏃᎩᏍᎩᏍᎩᏂ ᎤᎾᏓᏃᏴᎵᏍᏛ ᎦᏛᎩᎠ ᎠᏴ.
ᎯᎠᏃ ᏄᎵᏍᏔᏅᎩ, ᎾᏍᎩ ᎾᎥᏉ ᎤᎷᏨ ᎠᏂᏅᎢ, ᎤᎪᎲᎩ ᏩᎦ ᎠᎩᎾ, ᎠᎴ ᎠᎾᎵᏍᎩᏍᎬᎢ; ᎼᏏᏃ ᎤᏔᎳᏬᏍᎬ ᎤᏗᎴᎩ ᏄᎵᏍᏔᏅᎩ, ᎠᎴ ᏚᏗᏅᏒᎩ ᏗᏯᏖᎾ ᏗᏰᎲᎢ, ᎠᎴ ᏚᏲᏍᏔᏅ ᏩᎦᏐᎠᏍᎬᎢ.
ᎠᎩᎾᏃ ᎾᏍᎩ ᎤᏃᏢᏅᎯ ᎤᎩᏒᎩ, ᎠᎴ ᎠᏥᎸᏱ ᎤᎪᎲᏍᏔᏅᎩ, ᎠᎴ ᎤᏪᏓᏬᏔᏅᎩ ᎪᏍᏚ ᏄᏩᏁᎸᎩ, ᎠᎴ ᎤᎴᎳᏛᏅᎩ ᎠᎼᎯ, ᎠᎴ ᎠᏎ ᎤᎾᏗᏔᏍᏗ ᏂᏚᏩᏁᎸᎩ ᎢᏏᎵ ᏧᏪᏥ.
ᎼᏏᏃ ᎯᎠ ᏄᏪᏎᎸᎩ ᎡᎳᏂ, ᎦᏙ ᎨᏨᏁᎴ ᎯᎠ ᏴᏫ, ᎾᏍᎩ ᎢᎦᎢ ᎡᏉᎯᏳ ᎠᏍᎦᏅᎢᏍᏗ ᎨᏒ ᏘᏲᎮᏍᏱ?
ᎡᎳᏂᏃ ᎯᎠ ᏄᏪᏒᎩ, ᏞᏍᏗ ᎤᏔᎳᏬᏍᎬ ᎠᏆᏤᎵ ᎤᎬᏫᏳᎯ ᎤᏗᎴᎩ ᎢᏳᎵᏍᏔᏅᎩ; ᏕᎯᎦᏔᎭ ᎯᎠ ᏴᏫ ᎤᏲᏉ ᏚᏄᎪᏛᎢ.
ᎯᎠᏰᏃ ᏂᎬᎩᏪᏎᎸᎩ, ᏗᏍᎩᏲᏢᎾᏏ ᏦᎦᏁᎳᏅᎯ ᎾᏍᎩ ᎢᎬᏱ ᎪᎨᏅᎡᎯ; ᎯᎠᏰᏃ ᎼᏏ, ᎠᏍᎦᏯ ᎾᏍᎩ ᎢᏥᏈᏱ ᏂᏙᏓᏲᎦᏘᎾᏫᏛᏛ, ᎥᏝ ᏲᏥᎦᏔᎭ ᏄᎵᏍᏓᏁᎸᎢ.
ᎯᎠᏃ ᏂᎦᏥᏪᏎᎸᎩ, ᎩᎶ ᎠᏕᎸ ᏓᎶᏂᎨ ᎤᎾᏣᏅᏕᏍᏗ, ᎾᏍᎩ ᏫᏓᎾᏓᎩ; ᎰᏩᏃ ᎥᎬᎩᏁᎸᎩ, ᎠᏥᎸᏱᏃ ᏩᏆᏗᏅᏒᎩ, ᎠᎴ ᎯᎠ ᏩᎦ ᎠᎩᎾ ᏛᎤᎾᏄᎪᏨᎩ.
ᎼᏏᏃ ᏚᎪᎲ ᏧᏂᏲᏓᎬ ᎨᏒ ᏴᏫ, ᎡᎳᏂᏰᏃ ᎤᏂᏲᏓᎬ ᏂᏚᏩᏁᎸᎩ ᎤᎾᏕᎰᎯᏍᏗᏱ ᎠᏂᎦᏔᎲ ᎬᏩᎾᏡᏗᏍᎩ.
ᎿᏉ ᎼᏏ ᎦᎵᏦᏛ ᎦᎶᎯᏍᏗᏱ ᎤᏬᏅᎩ, ᎠᎴ ᎯᎠ ᏄᏪᏒᎩ, ᎦᎪ ᏱᎰᏬ ᎢᏗᏢ ᎤᎵᎪᏗ?  ᎾᏍᎩ ᏩᎩᎷᏥᏏ. ᏂᎦᏛᏃ ᎵᏫ ᏧᏪᏥ ᎾᏍᎩ ᎬᏩᏓᏡᏫᏍᏔᏅᎩ.
ᎯᎠᏃ ᏂᏚᏪᏎᎸᎩ, ᎯᎠ ᏂᎦᏪᏎ ᏱᎰᏩ ᎤᏁᎵᏅᎯ ᎢᏏᎵ ᎤᎾᏤᎵᎩ, ᎾᏂᎥ ᎠᏂᏍᎦᏯ ᎠᏰᎳᏍᏗ ᎦᏅᎯᏛ ᏫᏓᎾᎵᎧᏌᏓᏓ ᎠᎴ ᏫᏓᏂᏴᎵᏛ ᎦᎶᎯᏍᏗᎭ ᏕᎨᏌᏗᏒ ᏂᎬᎾᏛ ᏓᏂᎾᏩᏗᏒᎢ, ᎠᎴ ᏫᏓᏂᎷᎦ ᎾᏂᎥ ᎠᏂᏍᎦᏯ ᎠᎾᎵᏅᏟ, ᎠᎴ ᎾᏂᎥ ᎠᏂᏍᎦᏯ ᎤᏁᏓᏍᏗ ᏫᏓᏂᎷᎦ, ᎠᎴ ᎾᏂᎥ ᎠᏂᏍᎦᏯ ᎾᎥ ᎢᏳᎾᏓᎳ ᏫᏓᏂᎷᎦ.
ᎵᏫᏃ ᏧᏪᏥ ᏄᎾᏛᏁᎸᎩ ᎾᏍᎩᏯ ᏂᏚᏪᏎᎸᎢ; ᏚᏂᏲᎱᏒᎩᏃ ᏴᏫ ᎾᎯᏳ ᎢᎦ ᏦᎢ ᎢᏯᎦᏴᎵ ᎢᏴᏛ ᎢᏯᏂᏛ ᏴᏫ.
ᎯᎠᏰᏃ ᎢᏳᏪᏛ ᎨᏒᎩ ᎼᏏ, ᎦᎸᏉᏗᏳ ᏁᏣᏓᏛᏂᏏ ᏱᎰᏩ, ᏂᏥᎥ ᎢᏥᏍᎦᏯ ᏗᏨᏓ ᏗᏤᏥ, ᎠᎴ ᎢᏣᎵᏅᏟ; ᎾᏍᎩ ᎣᏍᏛ ᎢᏥᏁᏗᏱ ᎪᎯ ᎢᎦ.
ᎯᎠᏃ ᏄᎵᏍᏔᏅᎩ ᏭᎩᏨᏅ, ᎾᏍᎩ ᎼᏏ ᎯᎠ ᏂᏚᏪᏎᎸᎩ ᏴᏫ, ᎢᏥᏍᎦᏅᎩ ᎡᏆ ᎠᏍᎦᏅᎢᏍᏗ ᎨᏒᎢ; ᎠᎴ ᎿᏉ ᏓᏥᎾᎷᏏ ᏱᎰᏩ ᏮᏓᏥᎷᏤᎵ; ᏴᎪᎢᏍᏓ ᏱᎩ ᎢᏥᏍᎩᏅᏨᎢ.
ᎼᏏᏃ ᏔᎵᏁ ᏱᎰᏩ ᏭᎷᏤᎸᎩ, ᎠᎴ ᎯᎠ ᏫᏄᏪᏒᎢ, ᎤᏲᏍᏛᏉ, ᎯᎠ ᏴᏫ ᎤᏂᏍᎦᏅᏨ ᎡᏆ ᎠᏍᎦᏅᎢᏍᏗ ᎨᏒᎢ, ᎠᎴ ᎤᎾᏓᏙᏢᎾᏁᎸ ᎤᏁᎳᏅᎯ ᎠᏕᎸ ᏓᎶᏂᎨ ᎪᏢᏔᏅᎯ;
ᎪᎯᏃ ᎤᏂᏍᎦᏅᏨᎢ ᎢᏳᏃ ᎦᎩᏯᏙᎵᏍᏗ ᏱᎩ ---; ᎢᏳᏃ ᏱᏝᏉ, ᎯᏲᏍᏓᏉ ᏓᏆᏙᎥ ᎪᏪᎸ ᎪᏪᎵᎯ ᎾᏍᎩ ᏦᏪᎳᏅᎯ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎩᎶ ᎠᎩᏍᎦᏅᏤᎸᎯ ᎾᏍᎩ ᏓᏥᏲᏍᏔᏂ ᏚᏙᎥ ᎪᏪᎸ ᎠᏆᏤᎵ ᎪᏪᎵᎯ.
ᎿᏉᏃ ᎮᎾ, ᏔᏘᏄᎦ ᏴᏫ ᎾᎿ ᎬᏁᎢᏍᏓᏁᎸᎯ ᏥᎩ; ᎬᏂᏳᏉ ᏗᎧᎿᏩᏗᏙᎯ ᎢᎬᏱ ᏓᏤᏅᎡᎵ; ᎠᏎᏃ ᎾᎯᏳ ᎢᎦ ᎦᏥᏩᏛᎯᎸᎭ, ᎦᏥᏍᏛᏗᏍᏙᏗ ᎨᏎᏍᏗ ᎤᏂᏍᎦᏅᏨᎢ.
ᏱᎰᏩᏃ ᏚᏕᏯᏙᏔᏅᎩ ᏴᏫ, ᏅᏓᎦᎵᏍᏙᏗᏍᎬᎩ ᏩᎦ ᎠᎩᎾ ᎤᏃᏢᏅᎢ, ᎾᏍᎩ ᎡᎳᏂ ᎤᏬᏢᏅᎯ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ; ᎤᏟ, ᎭᏓᏅᎾ ᎠᏂ, ᏂᎯ ᎠᎴ ᏴᏫ ᎾᏍᎩ ᎢᏥᏈ ᏂᏙᏔᏘᏅᏍᏔᏅᎯ, ᏫᏔᏘᏅᏍᏓ ᎾᎿ ᎦᏙᎯ ᎦᏥᏯᏎᎵᏓᏁᎸᎯ ᏥᎩ ᎡᏆᎭᎻ, ᎡᏏᎩ, ᎠᎴ ᏤᎦᏈ, ᎯᎠ ᎢᏯᎩᏪᏛ ᏥᎩ, ᏣᏁᏢᏔᏅᏛ ᎨᏒ ᎦᏥᏁᏗ ᎨᏎᏍᏗ.
ᎠᎴ ᏓᏥᏅᏏ ᏗᎧᎿᏩᏗᏙᎯ ᎢᎬᏱ ᏓᏤᏅᎡᎵ; ᎠᎴ ᎦᏥᏄᎪᏫᏍᏗ ᎦᏎᏍᏗ ᎠᏂᎨᎾᏂ, ᎠᎴ ᎠᏂᎡᎼᎵ, ᎠᎴ ᎠᏂᎯᏗ, ᎠᎴ ᎠᏂᏇᎵᏥ, ᎠᎴ ᎠᏂᎯᏫ, ᎠᎴ ᎠᏂᏥᏊᏏ.
ᎾᎿ ᎦᏙᎯ ᎤᏅᏗ ᎠᎴ ᏩᏚᎵᏏ ᏕᎦᎶᎴᎬᎢ; ᎥᏝᏰᏃ ᏴᏓᎨᏏ ᎠᏰᎵ ᏱᏨᏯᏓᏑᏰᏍᏗ; ᏧᏩᏗᏔᏯᏰᏃ ᏗᏥᎵᎨᏂ ᏂᎯ; ᏴᏨᏛᏓᏰᏃ ᏫᏣᎢᏒᎢ.
ᏴᏫᏃ ᎤᏅᏛᎦᏅ ᎯᎠ ᎾᏍᎩ ᎤᏐᏅ ᎧᏃᎮᏛ, ᏚᎾᏠᏱᎸᎩ; ᎥᏝ ᎠᎴ ᎩᎶ ᎤᏤᎵ ᎠᏣᏅᎩ ᏳᏣᏅᏔᏁᎢ.
ᏱᎰᏩᏃ ᎯᎠ ᎢᏳᏪᏎᎸᎯ ᎨᏒᎩ ᎼᏏ, ᎯᎠ ᏂᎩᏪᏏ ᎢᏏᎵ ᏧᏪᏥ, ᏧᏩᏗᏔᏯ ᏗᏥᎵᎨᏂ ᏴᏫ ᏂᎯ; ᎩᎳᏉ ᎢᏴᏛ ᎠᏰᎵ ᏂᏣᏛᏅ ᏮᏓᏥᎷᏥ, ᎠᎴ ᏓᏨᏛᏔᏂ; ᎾᏍᎩ ᎢᏳᏍᏗ ᎿᏉ ᏣᏣᏅᎩ ᎢᏴᏛ ᏘᎲᎦ, ᎾᏍᎩ ᎠᏆᏙᎴᎰᎯᏍᏗᏱ ᎢᎬᏴᏁᏗᏱ.
ᎢᏏᎵᏃ ᏧᏪᏥ ᎢᏴᏛ ᏚᏂᏅᎩ ᏧᎾᏣᏅᎩ ᎰᎵᏈ ᎣᏓᎸ ᎾᎥᎢ.
ᎼᏏᏃ ᎦᎵᏦᏛ ᎤᎩᏒᎩ, ᎠᎴ ᏙᏱᏗᏢ ᎠᏂᏅ ᏭᎵᏦᏔᏅᎩ, ᎠᏂᏅ ᏰᎵ ᎢᏴᏛ, ᎯᎠᏃ ᏄᏪᏎᎸᎩ ᏚᏬᎥᎩ, ᎦᎵᏦᏛ ᏗᎦᎳᏫᎢᏍᏗᏱ.  ᎯᎠᏃ ᏄᎵᏍᏔᏅᎩ, ᎾᏍᎩ ᎩᎶ ᏱᎰᏩ ᎤᏲᎯ ᎦᏄᎪᎬᎩ ᏗᎦᎵᏦᏛ ᏗᎦᎳᏫᎢᏍᏗᏱ ᏫᎦᎶᏍᎬᎩ, ᎾᏍᎩ ᏙᏱᏗᏢ ᎠᏂᏅ ᏗᎦᎵᏦᏛᎢ.
ᎯᎠᏃ ᏄᎵᏍᏔᏅᎩ, ᎾᏍᎩ ᎼᏏ ᎦᏄᎪᎢ ᏗᎦᎵᏦᏛ ᏫᎦᎶᎯ, ᏂᎦᏛ ᏴᏫ ᏓᎾᎴᎲᏍᎬᎩ, ᎠᎴ ᎠᏂᏏᏴᏫᎭ ᏚᏂᎵᏦᏛ ᎦᎶᎯᏍᏗᏱ ᎠᎾᎴᎲᏍᎬᎩ, ᎠᎴ ᎼᏏ ᎤᎾᎦᏙᏍᏛᎩ ᎬᏂ ᏩᏴᎲ ᏗᎦᎵᏦᏛᎢ.
ᎯᎠᏃ ᏄᎵᏍᏔᏅᎩ, ᎾᏍᎩ ᎼᏏ ᎿᏉ ᏭᏴᎸ ᏗᎦᎵᏦᏛᎢ, ᎤᎶᎩᎸ ᎤᏓᏡᎬ ᎡᎳᏗ ᏄᏛᏁᎸᎩ, ᎦᎵᏦᏛᏃ ᎦᎶᎯᏍᏗᏱ ᎤᎴᏅᎩ, ᏱᎰᏩᏃ ᎤᎵᏃᎮᏔᏅᎩ ᎼᏏ.
ᏂᎦᏛᏃ ᏴᏫ ᎤᏂᎪᎲᎩ ᎤᎶᎩᎸ ᎤᏓᏡᎬ ᎦᏙᎬ ᎦᎵᏦᎩ ᎦᎶᎯᏍᏗᏱ; ᏂᎦᏛᏃ ᏴᏫ ᏚᎾᎴᏅᎩ ᎠᎴ ᎤᎾᏓᏙᎵᏍᏔᏅᎩ, ᎠᏂᏏᏴᏫᎭ ᏚᏂᎵᏦᏛ ᎦᎶᎯᏍᏗᏱ.
ᏱᎰᏩᏃ ᎤᎵᏃᎮᏔᏅᎩ ᎼᏏ ᏓᎾᏓᎧᏅᎢ, ᏅᏍᎩᏯ ᎠᏍᎦᏯ ᎤᎵᎢ ᏣᎵᏃᎮᏗᏍᎪᎢ.  ᎤᏨᏒᎩᏃ ᏗᏂᏅ ᏔᎵᏁ ᏭᎶᏒᎩ; ᎤᏅᏏᏓᏍᏗᏍᎩᏂ ᏦᏑᏫ, ᏅᏂ ᎤᏪᏥ, ᎠᏫᏅ, ᎥᏝ ᏳᏄᎪᏤ ᎦᎵᏦᏛᎢ.
ᎼᏏᏃ ᎯᎠ ᏄᏪᏎᎸᎩ ᏱᎰᏩ, ᎬᏂᏳᏉ ᎯᎠ ᏂᏍᎩᏪᏎᎭ, ᏔᏘᏄᎦ ᎯᎠ ᏴᏫ; ᎥᏝᏃ ᏱᏍᎩᏃᏁᎸ ᎾᏍᎩ ᏘᏅᏏᏒ ᎣᏍᏕᎩ.  ᎠᏎᎩ ᎯᎠ ᏂᏣᏪᏒ, ᏕᏣᏙᎥ ᎬᏲᎵᏍᏔᏅ, ᎠᎴ ᎾᏍᏉ ᎤᏪᏙᎵᏍᏗ ᏕᎬᏯᎦᎿᏅ.
ᎾᏍᎩ ᎢᏳᏍᏗ ᎿᏉ ᎬᏔᏲᏎᎭ, ᎢᏳᏃ ᎤᏪᏙᎵᏍᏗ ᏱᏗᏍᏆᎧᎿᏅ, ᎿᏉ ᏍᎩᎾᏄᎪᏫᏏ ᏣᏅᏅᎢ, ᎾᏍᎩ ᎬᏲᎵᏍᏗᏱ, ᎾᏍᎩ ᎤᏪᏙᎵᏍᏗ ᏗᏍᏆᎧᏃᏗᏱ; ᎠᎴ ᎭᏓᏅᏛᎵ ᎯᎠ ᎾᏍᎩ ᎤᎾᏓᏤᎵᏛ ᏗᏣᏤᎵ ᏴᏫ ᎨᏒᎢ.
ᎯᎠᏃ ᏄᏪᏒᎩ, ᎠᏴ ᏓᏁᏏ, ᎠᎴ ᏓᎬᏯᏪᏐᎸᏍᏔᏂ.
ᎯᎠᏃ ᏄᏪᏎᎸᎩ, ᎢᏳᏃ ᏂᎯ ᏂᎩᏁᏅᏒᎾ ᎢᎨᏎᏍᏗ, ᏞᏍᏗ ᏗᏍᎩᎤᏘᎾᏫᏛᎲᎩ ᎠᏂ.
ᎦᏙᏃ ᎠᏙᎴᎰᎯᏍᏙᏗ ᎨᏎᏍᏗ ᎾᏍᎩ ᎠᏴ ᎠᎴ ᏗᏣᏤᎵ ᏴᏫ ᎤᏪᏙᎵᏍᏗ ᏕᏍᎩᏯᎦᎿᏅᎢ?  ᏝᏍᎪ ᏍᎩᏰᎳᏛᏍᏗ ᎨᏒ ᎾᎿ ᏱᎩ? ᎾᏍᎩᏃ ᎠᏓ ᎠᎴ ᏗᏣᏤᎵ ᏴᏫ ᎣᎦᏙᏣᎴᏛ ᎨᏎᏍᏗ ᏂᎦᏛ ᏴᏫ ᏂᎬᎾᏛ ᎡᎶᎯ ᎠᏁᎲᎢ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᎯᎠ ᎾᏍᏉ ᏥᏂᏫ ᏅᏓᎦᏛᏁᎵ; ᎤᏪᏙᎵᏍᏗᏰᏃ ᏕᎬᎤᎦᎿᏅ, ᎠᎴ ᏕᏣᏙᎥ ᎬᏲᎵᏍᏔᏅ.
ᎯᎠᏃ ᏄᏪᏒᎩ, ᏍᎩᎾᏄᎪᏫᏏ ᏕᏣᎸᏌᏛᎢ.
ᎯᎠᏃ ᏄᏪᏒᎩ, ᏂᎦᏛ ᎪᏏᏳ ᎨᏒ ᎢᎬᎭᏗᏢ ᏣᎶᎯᏎᏗᏱ ᏅᏓᎬᏁᎵ, ᎠᎴ ᏱᎰᏩ ᏚᏙᎥ ᎬᏂᎨᏒ ᏅᏓᎬᏁᎵ ᎯᎦᏔᎲᎢ; ᎠᎴ ᎤᏪᏙᎵᏍᏗ ᏗᏥᏯᎦᏅᏗ ᎨᏎᏍᏗ, ᎾᏍᎩ ᎤᏪᏙᎵᏍᏗ ᏗᏥᏯᎦᏅᎦ ᎨᎵᏒᎭ, ᎠᎴ ᏥᏯᏙᎵᏍᏗ ᎨᏎᏍᏗ ᎾᏍᎩ ᏥᏯᏙᎵᎩ ᎨᎵᏒᎭ.
ᎯᎠᏃ ᏄᏪᏒᎩ, ᎥᏝᏰᏃ ᏴᎦᎯᎪᏩᏛ ᎠᏆᎧᏛᎢ; ᎥᏝᏰᏃ ᎩᎶ ᏴᎬᎩᎪᏩᏛ ᎠᎴ ᎠᏏ ᏱᎦᎬᏅ.
ᏱᎰᏩᏃ ᎯᎠ ᏄᏪᏒᎩ, ᎬᏂᎿᏉ ᎠᏓᏁᎳ ᎾᏆᏛᏅ ᎾᎥᎢ, ᎠᎴ ᏅᏲᎯ ᏔᎴᏂ;
ᎯᎠᏃ ᏅᏓᎦᎵᏍᏔᏂ, ᏓᎩᎸᏌᏛ ᎦᎶᏍᎬ ᎢᎪᎯᏛ, ᏅᏲᎯ ᎠᏔᎴᏒ ᏓᎬᎸᏂ, ᎠᎴ ᎠᏉᏰᏂ ᏓᎬᏳᏢᏔᏂ ᏥᎶᏍᎬ ᎢᎪᎯᏛ;
ᎠᏆᏰᏂᏃ ᎢᏴᏛ ᏅᏓᎬᏁᎵ, ᎠᎴ ᏥᏐᎯᏱ ᏘᎪᎯ; ᎠᏆᎧᏛᏍᎩᏂ ᎥᏝ ᎬᎪᏩᏛᏗ ᏱᎨᏎᏍᏗ.
ᏱᎰᏩᏃ ᎯᎠ ᏄᏪᏎᎸᎩ ᎼᏏ, ᏘᏲᎸᎦ ᏔᎵ ᏗᏯᏖᎾ ᏅᏯ ᎾᎾᏍᎩᏯ ᎢᎬᏱᏱ ᏥᏂᏚᏍᏛᎩ; ᎾᎿᏃ ᏅᏲᎯ ᏓᎪᏪᎳᏂ ᎧᏃᎮᏛ ᎢᎬᏱᏱ ᏅᏲᎯ ᏥᎪᏪᎸᎢ, ᎾᏍᎩ ᏥᏕᏣᏓᏬᏔᏅᎩ.
ᎠᎴ ᏣᏛᏅᎢᏍᏕᏍᏗ ᏑᎾᎴᎢ, ᎠᎴ ᎯᎿᎷᏒᎭ ᏑᎾᎴ ᏌᎾᏱ ᎣᏓᎸᎢ, ᎠᎴ ᎬᏂᎨᏒ ᏂᏍᏆᏛᏁᎸᎩ ᎾᎿ ᎦᏚᏏ.
ᏞᏍᏗ ᎠᎴ ᎩᎶ ᏱᏍᏕᎮᏍᏗ, ᏞᏍᏗ ᎠᎴ ᎩᎶ ᏴᏫ ᎬᎪᏩᏛᏗ ᏱᎨᏎᏍᏗ ᎾᎿ ᏂᎬᎾᏛ ᎣᏓᎸᎢ; ᏞᏍᏗ ᎠᎴ ᎠᏫ ᎠᎴ ᎦᎾᏝᎢ ᎢᎬᏱᏗᏢ ᎣᏓᎸ ᎤᎾᎵᏍᏓᏴᏂᏙᎸᎩ.
ᏔᎵᏃ ᏚᏲᎳᏅᎩ ᏗᏯᏖᎾ ᏅᏯ, ᎾᏍᎩᏯ ᎢᎬᏱᏱ ᏥᏂᏕᎤᏍᏛᎩ; ᎼᏏᏃ ᏑᎾᎴᎢ ᎤᏗᏛᎲᎩ, ᎠᎴ ᏌᎾᏱ ᎤᎿᎷᏒᎩ, ᎾᏍᎩᏯ ᏱᎰᏩ ᏄᏪᏎᎸᎢ, ᎠᎴ ᏚᏴᏒᎩ ᎾᏍᎩ ᏔᎵ ᏅᏯ ᏗᏲᎳᏅᎯ.
ᏱᎰᏩᏃ ᎤᏠᎠᏏᎸᎩ ᎤᎶᎩᎸ ᎠᏯᎥᎩ, ᎠᎴ ᎦᏙᎬ ᎤᎶᏗ ᎤᎴᏅᎩ, ᎠᎴ ᏱᎰᏩ ᏚᏙᎥ ᎤᏯᏅᎲᎩ.
ᏱᎰᏩᏃ ᎤᎶᏒᎩ ᏓᎧᏅ ᎢᎬᏱᏗᏢ, ᎠᎴ ᎤᏁᏨᎩ ᎯᎠ ᏄᏪᏒᎩ, ᏱᎰᏩ, ᏱᎰᏩ ᎤᏁᎳᏅᎯ, ᎤᏓᏙᎵᏣᏘ ᎠᎴ ᎤᏓᏅᏘ, ᎤᏍᎦᏃᎳ ᎤᏔᎳᏬᎯᏍᏗᏱ, ᎠᎴ ᎤᏣᏘ ᎤᏓᏁᎸ ᎣᏗᏛ ᎨᏒ, ᎠᎴ ᏚᏳᎪᏛ ᎨᏒᎢ.
ᎠᏍᏆᏂᎪᏗᏍᎩ ᏧᏪᏙᎵᏍᏗ ᎨᏒ ᏧᎦᏴᎳᏥᎶᏛ ᎢᏯᏂᏛ, ᏗᎲᎡᎯ ᏂᏚᏳᏁᏛᎾ ᎢᏯᏛᏁᏗ ᎨᏒ ᎠᎴ ᎠᏍᎦᏅᏨ ᎠᎴ ᎠᏍᎦᏂ, ᎠᎴ ᎾᏍᎩ ᏰᎵ ᏄᏍᎦᏅᏨᎾ ᎬᏪᎵᏎᏗ ᏂᎨᏒᎾ ᏥᎩ ᎤᏍᎦᏅᏨᎯ; ᏗᏍᏛᏗᏍᏗᏍᎩ ᏧᏁᏥ ᏧᏂᎦᏴᎵᎨ ᎤᏂᏍᎦᏅᏨ, ᎠᎴ ᏧᏁᏥ ᎾᏍᎩ ᏧᏁᏥ ᏗᏍᏛᏗᏍᏗᏍᎩ, ᏦᎢ ᎠᎴ ᏅᎩ ᎢᏳᎾᏓᏁᏓᏴᏛ ᏩᏍᏘ.
ᎼᏏᏃ ᎤᏩᏅᏨᎩ ᎠᎴ ᎦᏙᎯ ᎢᏗᏢ ᎤᏗᏍᏚᏅᎩ, ᎠᎴ ᎤᏓᏙᎵᏍᏔᏅᎩ.
ᎯᎠᏃ ᏄᏪᏒᎩ, ᎢᏳᏃ ᎰᏩ ᎤᏪᏙᎵᏍᏗ ᏱᏘᏍᏆᎧᎿᏅ, ᏣᎬᏫᏳᎯ ᎠᏆᏤᎵ, ᎤᎬᏫᏳᎯ ᎠᏆᏤᎵᎦ ᏫᏙᎩᎧᎿᏩᏗᏓ; ᏧᏩᏗᏔᏯᏍᎩᏂᏃᏅ ᏗᏂᎵᎨᏂ ᎯᎠ ᏴᏫ; ᎠᎴ ᏗᎨᏍᎩᎲᏏ ᏂᏚᏳᎪᏛᎾ ᏃᎦᏛᏁᎸ ᎠᎴ ᎣᎩᏍᎦᏅᏨᎢ, ᎠᎴ ᎢᏨᏯᏤᎵ ᏂᏍᎩᏴᎦ.
ᎯᎠᏃ ᏄᏪᏒᎩ, ᎬᏂᏳᏉ ᎠᏴ ᎧᎬᎮᏛ ᏕᎦᏠᎢᏍᏗᎭ; ᏂᎦᏛ ᏗᏣᏤᎵ ᏴᏫ ᎠᏂᎦᏔᎲ ᎤᏍᏆᏂᎪᏗ ᏙᏛᎩᎸᏫᏍᏓᏁᎵ, ᎾᏍᎩ ᎢᏳᏍᏗ ᏗᎦᎸᏫᏍᏓᏁᎸᎯ ᏂᎨᏒᎾ ᎡᎶᎯ ᏂᎬᎾᏛᎢ, ᎠᎴ ᎢᎸᎯᏢ ᎤᎾᏓᏤᎵᏛ ᎠᏁᎲᎢ; ᏂᎦᏛᏃ ᏴᏫ ᎨᏍᎩ ᏂᎯ ᏥᎩᏰᎳᏗᏙᎭ, ᏛᏂᎪᎯ ᏚᎸᏫᏍᏓᏁᎸ ᏱᎰᏩ; ᎤᎾᏰᎯᏍᏗᏳᏰᏃ ᎾᏍᎩ ᏥᏙᏛᎩᎸᏫᏍᏓᏁᎵ ᏂᎯ ᎬᏴᏗᏍᎬᎢ.
ᎭᎦᏌᏯᏍᏓ ᎾᏍᎩ ᎪᎯ ᎢᎦ ᏥᎬᏁᏤᎭ; ᎬᏂᏳᏉ, ᎦᏥᏄᎪᏫᏍᎦ ᎢᎬᏱᏢ ᏂᏣᏛᏅ ᎠᏂᎡᎼᎵ, ᎠᎴ ᎠᏂᎨᎾᏂ, ᎠᎴ ᎠᏂᎯᏗ, ᎠᎴ ᎠᏂᏇᎵᏥ, ᎠᎴ ᎠᏂᎯᏫ, ᎠᎴ ᎠᏂᏥᏊᏏ.
ᎭᏓᏯᏫᏍᎨᏍᏗ ᏨᏒ, ᏞᏍᏗ ᎧᏃᎮᏛ ᏥᏙᏣᏠᎯᏍᏔᏂ ᎾᎿ ᎠᏁᎯ ᎾᎿ ᏥᏫᎦᏘ, ᎢᏥᏌᏛᎥᏍᎩᏰᏃ ᏱᏂᎦᎵᏍᏓ ᎠᏰᎵ ᏂᏣᏛᏅᎢ;
ᏕᏥᏲᏍᏔᏅᏍᎩᏂ ᎠᏥᎸ ᏧᏁᎳᏍᏗᏱ, ᏕᏥᏲᏍᏔᏅᎭ ᏗᏟᎶᏍᏔᏅᎯ ᎤᏁᎳᏅᎯ ᏧᏂᏰᎸᎯ, ᎠᎴ ᏕᏥᎴᏴᏍᏓᏁᎸᎭ ᏧᎾᏤᎵ ᏧᏓᏡᎩ ᏕᏡᎬᎢ.
ᎥᏝᏰᏃ ᏅᏩᏓᎴ ᎤᏁᎳᏅᎯ ᎯᏯᏓᏙᎵᏍᏓᏁᏗ ᏱᎨᏎᏍᏗ; ᏱᎰᏩᏰᏃ ᎠᏛᏳᎨᏗ ᏥᏚᏙᎥ, ᎤᏛᏳᎩᏍᏗᏳ ᎤᏁᎳᏅᎯ.
ᎧᏃᎮᏛᏰᏃ ᏱᏕᏣᏠᎯᏍᏓ ᎾᎿ ᎠᏁᎯ, ᎾᏍᎩᏃ ᎤᏁᎳᏲᏍᎬ ᏱᏓᏂᏍᏓᏩᏚᎦ ᎾᏍᎩ ᏧᎾᏁᎳᏅᎯ, ᎠᎴ ᎠᏥᎸ ᏱᏓᏁᎶᏏ ᎾᏍᎩ ᏧᎾᏁᎳᏅᎯ, ᎠᎴ ᎩᎶ ᏱᏣᏯᏅ, ᎠᎴ ᎾᏍᎩ ᏯᎵᏍᏓᏴᏓ ᎤᎵᏍᎪᎸᏔᏅᎯ;
ᎠᎴ ᎾᏍᎩ ᏱᏕᏥᏯᏅ ᎠᏂᎨᏴ ᎾᏍᎩ ᏧᏁᏥ, ᎠᏂᏍᎦᏯ ᏗᏤᏥ ᏧᎾᏓᏴᏍᏗ, ᎾᏍᎩᏃ ᎠᏂᎨᏴ ᎾᏍᎩ ᏧᏁᏥ ᏚᏁᎳᏲᏍᎬ ᏧᎾᏁᎳᏅᎯ ᏱᏓᏂᏍᏓᏩᏚᎦ, ᎠᎴ ᎾᏍᏉ ᎠᏂᎦᏯ ᏗᏤᏥ ᏚᏁᎳᏲᏍᎬ ᏧᎾᏁᎳᏅᎯ ᏱᏓᏂᏍᏓᏩᏚᎦ.
ᏞᏍᏗ ᏗᎬᎾᏬᏔᏅᎯ ᎤᏁᎳᏅᎯ ᏗᏣᏓᏙᏢᎾᏁᎸᎩ.
ᏗᎵᏍᏓᏴᏗᏱ ᎾᎪᏔᏅᎾ ᎦᏚ ᎠᎩᏍᏗᏱ ᏣᏍᏆᏂᎪᏙᏗ ᎨᏎᏍᏗ.  ᎦᎵᏉᎩ ᎢᎦ ᎾᎪᏔᏅᎾ ᎦᏚ ᏣᎩᏍᏗ ᎨᏎᏍᏗ ᎾᏍᎩᏯ ᏂᎬᏪᏎᎸ ᎬᏁᏤᎸᎢ ᎡᏈ ᎧᎸᎢ; ᎡᏈᏰᏃ ᎧᎸᎢ ᏓᏣᏄᎪᏨᎩ ᎢᏥᏈᏱ.
ᏂᎦᏛ ᎢᎬᏱᏱ ᎠᏁᎯ ᏗᏆᏤᎵᎩ; ᎠᎴ ᎦᎾᏝᎢ ᏗᏣᏤᎵᎦ ᏩᎦ, ᎠᎴ ᎠᏫ ᏱᎩ, ᏂᎦᏛ ᎢᎬᏱᏱ ᎠᏁᎯ ᎠᏂᏨᏯᎢ ᏗᏆᏤᎵᎩ.
ᏗᎦᎵᎠᏅᎯᏛᏍᎩᏂ ᏐᏈᎵ ᎢᎬᏱ ᎡᎯ, ᏣᏩᎯᏍᏗ ᎠᏫ ᏣᎫᏴᏙᏗ ᎨᏎᏍᏗ; ᎢᏳᏃ ᏂᏯᎫᏴᎲᎾ ᎢᎨᏎᏍᏗ, ᎿᏉ ᎯᏍᏆᎵᏎᏗ ᎨᏎᏍᏗ ᎠᏴᏤᏂ.  ᎾᏂᎥ ᎠᏂᏍᎦᏯ ᏗᏤᏥ ᎢᎬᏱᏱ ᎠᏁᎯ ᏔᎫᏴᏗ ᎨᏎᏍᏗ, ᎥᏝ ᎠᎴ ᎩᎶ ᎢᎬᏱᏢ ᎠᎩᎷᏤᏗ ᏱᎨᏎᏍᏗ ᎠᏒᎭᎢ.
ᏑᏓᎵ ᎢᎦ ᏗᏣᎸᏫᏯᏓᏁᏗ ᎨᏎᏍᏗ; ᎦᎵᏉᎩᏁᏍᎩᏂ ᎢᎦ, ᏣᏣᏪᏐᎸᏍᏙᏗ ᎨᏎᏍᏗ; ᎦᏓᎷᎪᏗᏱ ᎨᏒ ᎠᎴ ᎠᎦᏛᎾᏨᎲᏍᎬ ᎢᏳᎢ ᏣᏣᏪᏐᎸᏍᏗ ᎨᏎᏍᏗ.
ᎠᎴ ᏣᏍᏆᏂᎪᏙᏗ ᎨᏎᏍᏗ ᏗᎸᏍᏓᏴᏗᏱ ᎦᎸᏉᎩ ᎢᏳᎾᏙᏓᏆᏍᏗ ᏓᎵᏍᏆᏗᏍᎬᎢ, ᎾᏍᎩ ᎢᎬᏱᏱ ᎤᎦᏛᎾᏨᎯ ᎤᏣᎴᏍᏗ ᎠᏍᎫᏕᏍᏗᏱ, ᎠᎴ ᏗᎵᏍᏓᏴᏗᏱ ᎠᏍᏆᎾᎪᏙᏗᏱ ᎤᏕᏘᏴᏌᏗᏒ ᎠᎵᏍᏆᏗᏍᎬᎢ.
ᏑᏕᏘᏴᏛ ᎨᏒ ᏂᎦᏛ ᎠᏂᏍᎦᏯ ᏗᏣᏤᎵᎦ ᏦᎢ ᎬᏂᎨᏒ ᎢᏳᎾᏛᏁᏗ ᎨᏎᏍᏗ ᎤᎬᏫᏳᎯ ᏱᎰᏩ, ᎤᏁᎳᏅᎯ ᎢᏏᎵ ᎤᎾᏤᎵᎦ.
ᏓᎦᏥᏄᎪᏫᏏᏰᏃ ᎤᎾᏓᏤᎵᏛ ᏴᏫ ᎢᎬᏱᏗᏢ ᏄᎾᏛᏅᎢ, ᎠᎴ ᏓᎦᏛᏃᎯᏍᏔᏂ ᏂᎬᎾᏛ ᎢᏣᏤᎵᎪᎯ, ᎥᏝ ᎠᎴ ᎩᎶ ᏣᏚᎡᏗ ᏱᎨᏎᏍᏗ ᏣᏤᎵ ᎦᏙᎯ, ᎾᎯᏳ ᏂᏓᏕᏘᏴᎯᏒ ᏦᎢ ᎬᏂᎨᏒ ᏫᏂᏯᏛᏁᎮᏍᏗ ᏱᎰᏩ ᏣᏁᎳᏅᎯ.
ᎩᎬ ᎠᏆᏤᎵ ᎠᎵᏍᎪᎸᏙᏗ ᎨᏒ ᎭᎵᏍᎪᎸᏗᏍᎨᏍᏗ ᏞᏍᏗ ᎠᎪᏙᏗ ᏯᏠᏯᏍᏗᏍᎨᏍᏗ; ᎥᏝ ᎠᎴ ᎧᏃᎯᏰᎩ ᏗᎵᏍᏓᏴᏗᏱ ᎠᎵᏍᎪᎸᏔᏅᎯ ᎤᎩᏨᏅ ᎢᏴᏛ ᎧᏃᎯᏯᏍᏗ ᏱᎨᏎᏍᏗ.
ᎢᎬᏱ ᎦᎾᏄᎪᏫᏍᎩ ᏣᏤᎵ ᎦᏙᎯ ᎢᎬᏱᏱᏉ ᎤᎾᏄᎪᏫᏒᎯ ᏣᏲᎯᏍᏗ ᎨᏎᏍᏗ ᏱᎰᏩ ᏣᏁᎳᏅᎯ ᎤᏤᎵ ᎠᏓᏁᎸᎢ.  ᎠᏫ ᎠᎭᏄᎸᎯ ᎠᎩᎾ ᎤᏫᏯ ᎥᏞᏍᏗ ᏧᏗ ᏱᎨᏎᏍᏗ ᎤᏥ ᎤᏅᏗᎯ.
ᏱᎰᏩᏃ ᎯᎠ ᏄᏪᏎᎸ ᎼᏏ, ᎯᎠ ᎾᏍᎩ ᎧᏃᎮᏛ ᎰᏪᎸᎦ; ᎤᏠᏱᏰᏃ ᎧᏃᎮᏛ ᎬᏔᏅᎯ, ᎧᏃᎮᏛ ᏕᎩᎾᏠᎯᏍᏔᏅ, ᎠᎴ ᎾᏍᏉ ᎢᏏᎵ.
ᎾᎿᏃ ᏱᎰᏩ ᎡᏙᎲ ᎤᏪᏙᎸᎩ ᏅᎦᏍᎪᎯ ᎢᎦ, ᎠᎴ ᏅᎦᏍᎪᎯ ᏧᏒᎯᏛ; ᎥᏝ ᎠᎴ ᏳᎵᏍᏓᏴᏁᎢ, ᎥᏝ ᎠᎴ ᎠᎹ ᏳᏗᏔᎮᎢ, ᏗᏯᏖᎾᏃ ᏅᏲᎯ ᎤᏬᏪᎳᏁ ᎧᏃᎮᏛ ᏓᏠᎯᏍᏛᎢ, ᎾᏍᎩ ᎠᏍᎪᎯ ᏄᎵᏁᏨᎢ.
ᎯᎠᏃ ᏄᎵᏍᏔᏅᎩ, ᎾᏍᎩ ᎼᏏ ᏧᏠᎠᏒ ᏌᎾᏱ ᎣᏓᎸᎢ, ᏗᎬᏰᎯ ᏔᎵ ᏗᏯᏖᎾ ᏅᏯ ᎾᏍᎩ ᏗᎧᎿᏩᏛᏍᏗ ᎪᏪᎸᎢ, ᎾᏍᎩ ᏧᏠᎠᏒ ᎣᏓᎸᎢ, ᎥᏝ ᎼᏏ ᏯᎦᏔᎮ ᎤᎧᏛ ᎤᏁᎦᎸ ᎤᏔᎷᎩᏍᎬ ᎾᎯᏳ ᎤᎵᏃᎮᏗᏍᎬᎢ.
ᎡᎳᏂᏃ ᎠᎴ ᏂᎦᏛ ᎢᏏᎵ ᏧᏪᏥ ᎬᏩᎪᎲ ᎼᏏ, ᎬᏂᏳᏉ, ᎤᎧᏛ ᎤᏁᎦᎸ ᎤᏔᎷᎩᏍᎬᎩ; ᎠᏂᏍᎦᎢᎲᏃ ᎡᏙᎲ ᎾᎥ ᎤᏂᎷᎯᏍᏗᏱ.
ᎼᏏᏃ ᏫᏚᏯᏅᎲᎩ; ᎡᎳᏂᏃ ᎠᎴ ᏂᎦᏛ ᏄᏂᎬᏫᏳᏌᏕᎩ ᎤᎾᏓᏡᎬ ᎤᏂᎷᏨ ᎡᏙᎲᎢ; ᎼᏏᏃ ᏚᎵᏃᎮᏔᏅᎩ.
ᎣᏂᏃ ᏂᎦᏛ ᎢᏏᎵ ᏧᏪᏥ ᎾᎥ ᎤᏂᎷᏥᎸᎩ; ᏚᏲᎯᏎᎸᏃ ᏚᏁᏤᎸᎩ, ᏂᎦᏛ ᏱᎰᏩ ᏄᏪᏎᎸ ᎣᏓᎸ ᏌᎾᏱ.
ᎼᏏᏃ ᎢᎪᎯᏛ ᏕᎦᏬᏁᏗᏍᎬ ᎤᎧᏛ ᎠᏄᏬ ᎤᏭᏔᏅᎩ.
ᏱᎰᏩᏍᎩᏂ ᎡᏙᎲ ᏫᎦᎷᎩ ᎼᏏ, ᎾᏍᎩ ᎤᎵᏃᎮᏙᏗᏱ, ᎠᏚᏞᏍᎬᎩ ᎬᏂ ᏓᎦᏄᎪᎢ.  ᏓᎦᏄᎪᎬᏃ ᎠᎴ ᏕᎧᏃᏁᎲᎩ ᎢᏏᎵ ᏧᏪᏥ ᎾᏍᎩ ᏄᏍᏛ ᎠᏥᏁᏤᎸᎢ.
ᎢᏏᎵᏃ ᏧᏪᏥ ᎤᏂᎪᎲᎩ ᎼᏏ ᎤᎧᏛ, ᎾᏍᎩ ᎤᏁᎦᎸ ᎤᎧᏛ ᎤᏔᎷᎩᏍᎬᎢ; ᎼᏏᏃ ᎤᎧᏛ ᎠᏄᏬ ᎤᏭᏢᏔᏅᎩ, ᎬᏂ ᎾᏍᎩ ᏩᏴᎲ ᎾᏍᎩ ᎤᎵᏃᎮᏙᏱ.
ᎼᏏᏃ ᏂᎦᏛ ᎤᎾᏓᏡᎬ ᎢᏏᎵ ᏧᏪᏥ ᏚᎳᏫᏛᎩ, ᎠᎴ ᎯᎠ ᏂᏚᏪᏎᎸᎩ, ᎯᎠ ᎧᏃᎮᏛ ᎾᏍᎩ ᏱᎰᏩ ᏧᏁᏨ  ᎾᏍᎩ ᎢᏣᏛᏁᏗᏱ.
ᏑᏓᎵ ᎢᎦ ᏗᎦᎸᏫᏍᏓᏁᏗ ᎨᏎᏍᏗ; ᎦᎵᏉᎩᏁᏍᎩᏂ ᎢᎦ ᎦᎸᏉᏗᏳ ᎢᏥᏰᎸᏎᏍᏗ ᎠᏣᏪᏐᎸᏍᏙᏗᏱ, ᏱᎰᏩ ᎡᏣᏣᏪᏐᎸᏍᏔᏁᏗᏱ; ᎩᎶ ᎾᎯᏳ ᏚᎸᏫᏍᏓᏁᎮᏍᏗ ᎠᏥᎢᏍᏗ ᎨᏎᏍᏗ.
ᎥᏝ ᏗᏦᏙᏗ ᏱᎨᏎᏍᏗ ᏂᎬᎾᏛ ᎢᏥᏅ ᎤᎾᏙᏓᏆᏍᎬ ᎢᎦ.
ᎼᏏᏃ ᏚᏁᏤᎸ ᏂᎦᏛ ᎤᎾᏓᏡᏴ ᎢᏏᎵ ᏧᏪᏥ, ᎯᎠ ᏄᏪᏒᎩ, ᎯᎠ ᎾᏍᎩ ᏄᏍᏗ ᏱᎰᏩ ᏧᏁᏨ, ᎯᎠ ᏥᏄᏪᏍ,
ᎢᏥᎩ ᎢᏤᎲ ᏱᎰᏩ ᎡᏣᎵᏍᎪᎸᏓᏁᏗ; ᎩᎶ ᎤᎾᏫᏱ ᎤᏝᏰᏍᏗ, ᎾᏍᎩ ᏩᏲᎦ, ᎾᏍᎩ ᎠᎵᏍᎪᎸᏓᏁᏗ ᏱᎰᏩ; ᎠᏕᎸ ᏓᎶᏂᎨ, ᎠᎴ ᎠᏕᎸ ᎤᏁᎬ, ᎠᎴ ᎥᏣᏱ,
ᎠᎴ ᏕᎭᎷᎨᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ ᎤᏥᎸᎢ, ᎠᎴ ᎠᏫ ᏗᏂᎭᏄᎸᎯ ᎤᎩᏢ,
ᎤᏂᏃᏕᎾᏃ ᎦᏁᎦ ᏗᎩᎦᎨᎢ, ᎠᎴ ᏓᎭᏏ ᎦᏁᎦ, ᎠᎴ ᎠᏗ-ᎬᎿᎨ,
ᎠᎴ ᎪᎢ ᏗᏨᏍᏙᏗ ᏗᎪᏢᏗ, ᎠᎴ ᎦᏩᏒᎩ ᎠᏠᏁᏗ ᎪᏢᏗ, ᎠᎴ ᎤᎦᎾᏍᏛ ᎬᏙᏗ ᎪᏢᏗ.
ᎣᏂᎦ ᎾᏯ, ᎠᎴ ᏅᏯ ᎡᏉᏗᏱ ᏗᎦᎪᏗ, ᎠᎴ ᎠᏓᏁᏣᏍᏚᎶᎩᎯ ᏗᎦᎪᏗ.
ᎾᏂᎥᏃ ᎠᏂᎦᏔᎾᎢ ᏙᏧᎾᏓᏅᏛᎢ ᎨᏣᏓᏑᏴᎢ ᎤᏂᎷᎯᏍᏗ ᎨᏎᏍᏗ, ᎠᎴ ᎤᏃᏢᏗ ᎨᏎᏍᏗ ᏂᎦᏛ ᏱᎰᏩ ᎤᏁᏨ ᎪᏢᏗᏱ;
ᏗᎦᎳᏫᎢᏍᏗᏱ, ᎠᎴ ᎤᏤᎵ ᎦᎵᏦᏙᏗ, ᎠᎴ ᎤᏤᎵ ᎫᏢᏗ, ᎠᎴ ᏧᏤᎵ ᏗᎫᏓᎸᏗᏱ, ᎠᎴ ᏧᏤᎵ ᏧᏯᏖᎾ, ᏧᏤᎵ ᏗᏍᏆᎾᎳᏗᏍᏗ, ᏧᏤᎵ ᏗᎦᎫᏍᏛᏗ, ᎠᎴ ᏧᏤᎵ ᏓᏔᎴᏒᎢ;
ᎦᏁᏌᎢ, ᎠᎴ ᎾᎿ ᏤᎯ ᎦᏅᏍᏙᏗ, ᎫᏢᏗ, ᎠᎴ ᎠᏰᏙᎳᏛᏗ ᎾᏍᎩ ᎫᏢᏗ.
ᎦᏍᎩᎶ ᎠᎴ ᎾᏍᎩ ᏧᏤᎵ ᎦᏅᏍᏙᏗ ᎠᎴ ᏂᎦᏛ ᎾᏍᎩ ᏧᏤᎵ ᎪᎱᏍᏗ ᏗᎬᏔᏂᏗᏍᏗ, ᎠᎴ ᏗᎦᏙᏗ ᎦᏚ.
ᏗᏨᏍᏙᏗᏃ ᏗᎦᎪᏗᏱ ᎢᎦ ᎠᏘᏍᏙᏗ, ᎠᎴ ᎾᏍᎩ ᎤᏤᎵ ᎪᎱᏍᏗ ᏗᎬᏔᏂᏗᏍᏗ, Ꭰ ᎾᏍᎩ ᏧᏤᎵ ᎪᎢ ᏗᏟᏍᏗ ᏗᏨᏍᏙᏗ, ᎠᎴ ᎪᎢ ᏗᏨᏍᏙᏗ-ᏗᎪᏢᏗ,
ᎠᎴ ᎦᏩᏒᎩ ᎬᏙᏗᏱ, ᎠᎴ ᎾᏍᎩ ᏧᏤᎵ ᎦᏅᏍᏙᏗ, ᎠᎴ ᎪᎢ ᎠᏠᏁᏗ, ᎠᎴ ᎤᎦᎾᏍᏛ ᎦᏩᏒᎩ, ᎠᎴ ᎠᏰᏙᎳᏛᏗ ᎦᎶᎯᏍᏗᏱ, ᎾᏍᎩ ᏩᏴᏍᏗᏱ ᏗᎦᎳᏫᎢᏍᏗᏱ,
ᎠᏥᎸ-ᎦᎳᏍᏗᏱ, ᎠᎴ ᎥᏣᏱ ᎪᏢᏔᏅᎯ ᎠᎦᏯᎷᏗ ᎢᏳᏍᏗ, ᎾᏍᎩ ᏧᏤᎵ ᎦᏅᏍᏙᏗ, ᎠᎴ ᏂᎦᏛ ᏧᏤᎵ ᎪᎱᏍᏗ ᏗᎬᏔᏂᏓᏍᏗ ᏗᎪᏑᎴᏗᏃ ᎠᎴ ᎾᏍᎩ ᏠᏗᏱ,
ᏗᏰᏙᎳᏛᏗ ᎣᏂ ᎪᏢᏒᎢ, ᏗᎦᎫᏍᏛᏗ, ᎠᎴ ᏧᏤᎵ ᏓᏔᎴᏒ, ᎠᎴ ᎠᏰᏙᎳᏛᏗ ᎦᎶᎯᏍᏗᏱ ᎣᏂ ᎪᏢᏒᎢ.
ᏗᎨᏘᏂᏓᏍᏗ ᎦᎵᏦᏛᎢ, ᎠᎴ ᎣᏂ ᎪᏢᏒᎢ ᏗᎨᏘᏂᏗᏍᏗ, ᎠᎴ ᎾᏍᎩ ᏧᏤᎵ ᎠᏍᏕᏱᏛ.
ᏗᎸᏬ ᏚᏂᎸᏫᏍᏓᏁᎲ ᏗᏄᏬᏍᏗ, ᎾᎿ ᎦᎸᏉᏗᏳ ᎨᏒ ᎪᎱᏍᏗ ᎥᏛᏁᎲ ᏗᏄᏬᏍᏗ, ᎾᏍᎩ ᏗᎦᎸᏉᏗ ᏗᏄᏬ ᎡᎳᏂ ᎠᏥᎸ ᎨᎶᎯ ᏧᏄᏬᏍᏗ, ᎠᎴ ᎾᏍᎩ ᏧᏪᏥ ᏧᎾᏄᏬᎢ, ᏧᏂᎸᏫᏍᏓᏁᏗᏱ ᎠᏥᎸ ᎨᎶᎯ ᏧᎸᏫᏍᏗᏁᏗ ᎨᏒᎢ.
ᏂᎦᏛᏃ ᏓᏂᎳᏫᎥ ᎢᏏᎵ ᏧᏪᏥ ᎼᏏ ᎤᎾᏓᏅᎡᎸᎩ.
ᎤᏂᎷᏨᎩᏃ, ᎾᏂᎥ ᎤᎾᏫ ᎤᏖᎸᎲᏍᎩ, ᎠᎴ ᎾᏂᎥ ᎤᏓᏅᏛ ᎤᏅᏫᏍᏗᏍᎩ, ᎤᏂᏲᎸᏃ ᏱᎰᏩ ᎠᎵᏍᎪᎸᏓᏁᏗ ᏚᏂᎸᏫᏍᏓᏁᎲ ᎠᏃᏢᏍᎬ ᎦᎵᏦᏛ ᏗᎦᎳᏫᎢᏍᏗᏱ, ᎠᎴ ᏂᎦᏛ ᎾᎿ ᎪᎱᏍᏗ ᎬᏔᏂᏓᏍᏗ, ᎠᎴ ᏗᎦᎸᏉᏗ ᏗᏄᏬ ᏗᎪᏢᏙᏗ.
ᎤᏂᎷᏨᎩᏃ ᎠᏂᏍᎦᏯ ᎠᎴ ᎠᏂᎨᏴ, ᏂᎦᏛ ᎤᎾᏛᏅᎢᏍᏗ ᏧᏂᎾᏫᏱ, ᎠᎴ ᏚᏂᏃᎸᎩ ᏗᎵᏴᏌᏙᏗ ᎠᎴ ᏧᎾᏟᏯᏙ ᎠᎴ ᏧᎾᎵᏰᏑᏍᏚᏬ, ᎠᎴ ᎠᏕᎸ ᏗᏯᏠᏗ ᏂᎦᏛ ᏗᏣᏅᎩ ᎠᏕᎸ ᏓᎶᏂᎨ ᏗᎪᏢᏔᏅᎯ; ᎾᏂᎥᏃ ᎠᎾᎵᏍᎪᎸᏗᏍᎩ ᎠᏕᎸ ᏓᎶᏂᎨ ᎤᎾᎵᏍᎪᎸᏓᏁᎸᎩ ᏱᎰᏩ.
ᎩᎶᏃ ᏕᎭᎷᎨ ᏳᎾᎠ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ ᎤᏥᎸᎢ, ᎠᎴ ᎠᏫ ᏗᏂᎭᏄᎸᎯ ᎤᎩᏢ, ᎠᎴ ᎤᏃᏕᎾ ᎦᏁᎦ ᎩᎦᎨᎢ, ᎠᎴ ᏓᎭᏏ ᎦᏁᎦ, ᎾᏍᎩ ᏚᏂᏃᎸᎩ.
ᎩᎶᏃ ᎠᏕᎸ ᎤᏁᎬ ᎠᎵᏍᎪᎸᏗᏍᎩ ᎠᎴ ᎥᏣᏱ, ᏱᎰᏩ ᎠᎵᏍᎪᎸᏓᏁᏗ ᎤᏂᏲᎸᎩ; ᎩᎶᏃ ᎠᏓ-ᎬᎿᎨ ᏧᏩᏯ ᎪᎱᏍᏗ ᎦᎬᏙᏗ ᎨᏒ ᏚᏂᎸᏫᏍᏓᏁᎲᎢ, ᎾᏍᎩ ᎤᏪᏃᎸᎩ.
ᏂᎦᏛᏃ ᎠᏂᎨᏴ ᎠᏂᏏᎾᏌᏂ ᏧᏂᎾᏫᏱ, ᎠᏂᏍᏙᎲᎩ, ᎠᎴ ᎤᏂᏲᎸᎩ ᎾᏍᎩ ᎤᏂᏍᏙᎸᎯ, ᏕᎭᎷᎨ, ᎠᎴ ᎩᎦᎨ, ᎠᎴ ᎤᏍᎪᏍᏛ ᎩᎦᎨ, ᎠᎴ ᎤᏏᏙᎵ ᎤᏥᎸᎢ.
ᎠᎴ ᏂᎦᏛ ᎠᏂᎨᏴ ᏧᏂᎾᏫ ᎤᏂᏖᎸᎲᏍᎩ ᎠᏂᏏᎾᏌᏅ ᎤᏅᏙᏗᏱ ᎠᏫ ᏗᏂᎭᏄᎸᎯ ᎤᎩᏢ ᎤᏂᏍᏙᎸᎩ.
ᏄᏂᎬᏫᏳᏌᏕᎩᏃ ᎣᏂᎦ ᏅᏯ ᏚᏂᏲᎸᎩ, ᎠᎴ ᏅᏯ ᏗᎦᎪᏗ ᎡᏉᏗᏱ, ᎠᎴ ᎠᏓᏁᏣᏍᏚᎶᎨᏱ ᏗᎦᎪᏗ.
ᎠᎴ ᎦᏩᏒᎩ, ᎠᎴ ᎪᎢ ᏗᏨᏍᏙᏗ ᏗᎪᏢᏗ, ᎠᎴ ᎪᎢ ᎠᏠᏁᏗ, ᎠᎴ ᎤᎦᎾᏍᏛ ᎬᏙᏗ.
ᎢᏏᎵ ᏧᏪᏥ ᎣᏏᏳ ᎤᏂᏰᎸᎯ ᎠᏂᏲᎯᎲ ᎠᎵᏍᎪᎸᏓᏁᏗ ᏱᎰᏩ, ᎾᏂᎥ ᎠᏂᏍᎦᏯ ᎠᎴ ᎠᏂᎨᏴ, ᎾᏍᎩ ᏧᏂᎾᏫ ᎤᏂᏗᏱ ᎢᏳᏅᏁᎯ, ᎾᏍᎩ ᏄᏓᎴᏒ ᎪᏢᏙᏗ ᎾᏍᎩ ᏱᎰᏩ ᎤᏁᏤᎸ ᎼᏏ ᎪᏢᏗᏱ.
ᎼᏏᏃ ᎯᎠ ᏂᏚᏪᏎᎸᎩ ᎢᏏᎵ ᏧᏪᏥ, ᎬᏂᏳᏉ, ᏱᎰᏩ ᏚᏙᎥ ᎤᏯᏅᏔᏅ ᏇᏣᎵᎵ ᏳᎳ ᎤᏪᏥ, ᎾᏍᎩ ᎭᎵ ᎤᏪᏥ, ᏧᏓᏏ ᎠᏂᎳᏍᏓᎸ ᏅᏓᏳᏓᎴᏅᎯ;
ᎠᎴ ᎾᏍᎩ ᎠᎧᎵᎢ ᎤᏁᎸ ᎠᏓᏅᏙ ᎤᏁᎳᏅᎯ ᎤᏤᎵᎦ, ᎠᏏᎾᏌᏂ ᎨᏒ, ᎠᎴ ᎪᎵᏍᏗ ᎨᏒ, ᎠᎴ ᎠᎦᏔᎾᎢ ᎨᏒ, ᎠᎴ ᏄᏓᎴᏒ ᎪᏢᏅᏗ ᎨᏒᎢ.
ᎠᎴ ᎠᏯᏍᏗ ᎤᏍᏆᏂᎪᏗ ᏗᎦᎸᏫᏍᏓᏁᏗ ᎨᏒᎢ, ᎠᏕᎸ ᏓᎶᏂᎨ ᎪᏢᏅᏗ ᎨᏒ, ᎠᎴ ᎠᏕᎸ ᎤᏁᎬ, ᎠᎴ ᎥᏣᏱ,
ᎠᎴ ᏅᏯ ᏗᏲᎳᏅᎯ ᏗᎦᎪᏗ, ᎠᎴ ᎠᏓ ᎪᏢᏅᎥᏍᎩ, ᎪᏢᏗᏱ ᏄᏓᎴᏒ ᎤᏍᏆᏂᎪᏗ ᏗᎦᎸᏫᏍᏓᏁᏗ.
ᎠᎴ ᎤᎸᏅ ᎤᎾᏫᏱ ᎾᏍᎩ ᏧᏕᏲᏗᏱ, ᎤᏩᏒ ᎨᏒ ᎠᎴ ᎠᎰᎵᎠᏈ, ᎠᎯᏏᎹᎩ ᎤᏪᏥ, ᏕᏂ ᎠᏂᎳᏍᏓᎸ ᏅᏓᏳᏓᏅᎯ.
ᎾᏍᎩ ᏧᏂᎾᏫ ᏚᎧᎵᎴᎸ ᎠᏏᎾᏌᏂ ᎨᏒᎢ ᎤᏃᏢᏗᏱ ᏄᏓᎴᏒ ᎪᏢᏅᏗ ᎨᏒᎢ, ᏗᏰᎶᎯ, ᎤᏬᏢᏅᏗ ᎨᏒ, ᎠᎴ ᎠᏏᎾᏌᏂ ᏧᎸᏫᏍᏓᏁᎯ, ᎠᎴ ᎠᎤᏬᎩᎯ ᏗᎪᏪᎵᏍᎩ, ᎤᏃᏢᏅᏗ ᏕᎭᎷᎨᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ ᎤᏥᎸᎢ, ᎠᎴ ᏗᎬᏍᎩ ᎤᏬᏢᏅᏗ ᎨᏒ, ᎾᏍᎩ ᏂᎦᎥᏉ ᏧᏂᎸᏫᏍᏓᏁᎯ, ᎠᎴ ᎾᏍᎩ ᎤᏂᏲᎯ ᎤᏍᏆᏂᎪᏗ ᏗᎦᎸᏫᏍᏓᏁᏗ.
ᎿᏉᏃ ᏚᏂᎸᏫᏍᏓᏁᎸᎩ ᏇᏣᎵᎵ ᎠᎴ ᎠᎰᎵᎠᏈ, ᎠᎴ ᎾᏂᎥ ᎠᏂᏍᎦᏯ ᎠᏂᎦᏔᎾᎢ ᏙᏧᎾᏓᏅᏛᎢ ᎾᏍᎩ ᏱᎰᏩ ᏧᎳᏁᎸᎯ ᎠᎦᏙᎥᎯᏍᏗ ᎨᏒ ᎠᎴ ᎪᎵᏍᏗ ᎨᏒᎢ, ᎾᏍᎩ ᎤᏃᎵᏍᏗᏱ ᎢᏳᏅᏁᏗᏱ ᎤᏃᏢᏗᏱ ᏄᏓᎴᏒ ᎪᏢᏅᏗ ᎨᏒ ᎾᏍᎩ ᎪᎱᏍᏗ ᎬᏔᏂᏓᏍᏗ ᎦᎸᏉᏗᏳ ᎠᏓᏁᎸᎢ, ᎾᏍᎩᏯ ᏂᎦᏛ ᏄᏪᏒ ᏱᎰᏩ.
ᎼᏏᏃ ᏫᏚᏯᏅᎲᎩ ᏇᏣᎵᎵ ᎠᎴ ᎠᎰᎵᎠᏈ, ᎠᎴ ᎾᏂᎥ ᎠᏂᏍᎦᏯ ᎾᏍᎩ ᏙᏧᎾᏓᏅᏛ ᏱᎰᏩ ᏧᎳᏁᎸᎯ ᎠᎦᏙᎥᎯᏍᏗ ᎨᏒᎢ, ᎾᏍᎩ ᎾᏂᎥ ᏧᏂᎾᏫ ᎤᏂᏅᏫᏍᏗᏍᎩ ᎤᏂᎷᎯᏍᏗᏱ ᎾᎿ ᏗᎦᎸᏫᏍᏓᏁᏗ ᎨᏒᎢ, ᎾᏍᎩ ᎢᏳᎾᏛᏁᏗᏱ.
ᎠᎴ ᎼᏏ ᏚᏲᎯᏎᎸᎩ ᏂᎦᏛ ᎤᎾᎵᏍᎪᎸᏔᏅᎯ ᎢᏏᎵ ᏧᏪᏥ, ᎾᏍᎩ ᎤᏂᏲᎵᎯ ᎪᏢᏙᏗ ᎪᎱᏍᏗ ᎬᏔᏂᏓᏍᏗ ᎦᎸᏉᏗᏳ ᎠᏓᏁᎸᎢ ᎾᏍᎩ ᎪᏢᏗ.  ᎠᎴ ᎠᏏᏉ ᎠᏂᏲᎯᎲᎩ ᏂᏚᎩᏨᏂᏒ ᎤᏅᏒ ᎤᎾᏓᏅᏖᏛ ᎠᎵᏍᎪᎸᏙᏗ.
ᏂᎦᏛᏃ ᎠᏂᎦᏔᎾᎢ ᎠᏂᏍᎦᏯ ᏧᏂᎸᏫᏍᏓᏁᎸᎯ ᎤᏃᏢᏅᎯ ᎪᎱᏍᏗ ᎦᎸᏉᏗ ᎠᏓᏁᎸ ᎡᎯ, ᎤᏅᏕᏨᎩ ᎠᏂᏏᏴᏫᎭ ᏚᏂᎸᏫᏍᏗᏁᎲ ᎠᏃᏢᏅᎥᏍᎬᎢ.
ᎤᏂᏁᏤᎸᎩᏃ ᎼᏏ ᎯᎠ ᏄᏂᏪᏒᎩ, ᎤᎶᏒᏍᏔᏅᎯᏉ ᎠᏂᏲᎯᎭ ᏴᏫ ᎪᎱᏍᏗ ᎬᏔᏂᏓᏍᏗ ᎪᏢᏗ ᎾᏍᎩ ᏱᎰᏩ ᎤᏁᏨᎯ ᏥᎩ ᎪᏢᏗᏱ.
ᎼᏏᏃ ᎤᏁᏨᎩ, ᎠᎴ ᎾᏍᎩ ᏚᏂᏃᏣᎳᏅᎩ ᏂᎬᎾᏛ ᎠᏂᏅᎢ, ᎯᎠ ᏄᏪᏒᎩ, ᏞᏍᏗ ᎠᏍᎦᏯ ᎠᎴ ᎠᎨᏴ ᎿᏉ ᏳᏬᏢᏁᏍᏗ ᎪᎱᏍᏗ ᎠᎵᏍᎪᎸᏙᏘ ᎪᎱᏍᏗ ᎬᏔᏂᏓᏍᏗ ᎦᎸᏉᏗᏳ ᎠᏓᏁᎸᎢ.  ᎰᏩᏃ ᎥᎨᏥᏲᎯᏍᏓᏁᎸᎩ ᏴᏫ ᎠᏂᏲᎯᎲᎢ.
ᎪᎱᏍᏗᏰᏃ ᎤᎾᏛᏅᎢᏍᏔᏅᎢ ᏰᎵᏉ ᎨᏒᎩ ᏂᎦᏛ ᎪᏢᏅᏗ ᎨᏒ ᎪᏢᏗ, ᎠᎴ ᎤᏩᏒᏍᏗ ᎨᏒᎩ.
ᎾᏂᎥᏃ ᎠᏂᏍᎦᏯ ᏙᏧᎾᏓᏅᏛ ᎠᏂᎦᏔᎾᎢ ᎾᏍᎩ ᏧᏂᎸᏫᏍᏓᏁᎸᎯ ᎠᏂᎵᏦᏛᏍᎬᎢ, ᎾᏍᎩ ᏚᏃᏢᏅᎩ ᎠᏍᎪᎯ ᏗᏰᏙᎳᏛᏗ, ᎤᏏᏙᎵ ᏙᎴᏛ ᏗᏏᏓᎵ, ᎠᎴ ᏕᎭᎷᎨ ᎠᎴ ᎩᎦᎨ, ᎠᎴ ᎤᏍᎪᏍᏛ ᎩᎦᎨ ᎠᏄᏬ ᏚᏃᏢᏔᏅᎩ; ᎠᏂᎩᎷᏫ ᎠᎵᏏᎾᎯᏍᏗ ᎬᏔᏅᎯ ᏗᎪᏢᏅᎯ ᏂᏚᏅᏁᎸᎩ.
ᏌᏉ ᎠᏰᏙᎳᏛᏗ ᏁᎳᏦᏁ ᎢᏯᎩᏳᏍᏈᏛ ᏂᎦᏅᎯᏒᎩ, ᏌᏉᏃ ᎠᏰᏙᎳᏛᏗ ᏅᎩ ᎢᏯᎩᏳᏍᏈᏛ ᎾᏯᏛᎥᎩ; ᎢᏗᎦᏱᏛᎭ ᎨᏒᎩ ᏂᎦᏛ ᏗᏰᏙᎳᏛᏗ.
ᏚᏭᏓᏔᏅᏃ ᎯᏍᎩ ᏗᏰᏙᎳᏛᏗ; ᎠᎴ ᎾᏍᏉ ᏗᏐᎢ ᎯᏍᎩ ᏗᏰᏙᎳᏛᏗ ᏚᏭᏗᏔᏅᎩ.
ᏧᏓᏕᏍᏗᏱᏃ ᏚᏬᏢᏅᎩ ᏕᎭᎷᎨᎢ ᎾᏍᎩ ᎠᏍᏛ ᏌᏉ ᎠᏰᏙᎳᏛᏗᏱ, ᎠᏓᎴᏂᏍᎬᎩ ᎠᏍᏛ ᏚᏚᏓᏛᎢ; ᎤᏠᏱ ᏚᏬᏢᏅᎩ ᎠᏍᏛ ᏔᎵᏁ ᎠᏰᏙᎳᏛᎢ ᏚᏚᏓᏛᎢ.
ᎯᏍᎦᏍᎪᎯ ᏧᏓᏕᏍᏗᏱ ᏚᏬᏢᏅᎩ ᏌᏉ ᎠᏰᏙᎳᏛᎢ, ᎠᎴ ᎯᏍᎦᏍᎪᎯ ᏧᏓᏕᏍᏗᏱ ᏚᏬᏢᏅᎩ ᎠᏍᏛ ᎠᏰᏙᎳᏛ ᎾᏍᎩ ᏚᏚᏓᏛ ᏐᎢᏱ; ᎾᏍᎩᎾ ᏧᏓᏕᏍᏗᏱ ᏗᎫᏓᏕᏫᏍᎩ ᎨᏒ ᏓᏰᏙᎳᏛᎢ.
ᎯᏍᏙᏍᎪᎯᏃ ᏚᏬᏢᏅᎩ ᏗᎫᏓᎸᏗᏱ ᎠᏕᎸ ᏓᎶᏂᎨ ᏚᏬᏢᎳᏅᎩ, ᎠᎴ ᎾᏍᎩ ᏗᎫᏓᎸᏗᏱ ᏚᏭᏙᏔᏅᎩ ᏓᏰᏙᎳᏛᎢ ᎾᏍᎩᏃ ᏌᏉ ᏄᎵᏍᏔᏅᎩ ᎦᎵᏦᏛᎢ.
ᏗᏰᏙᎳᏛᏗᏃ ᎠᏫ ᏗᏂᎭᏄᎸᎯ ᎤᎩᏢ ᏚᏬᏢᏔᏅᎩ, ᎾᏍᎩ ᎬᏅᏙᏗ ᎦᎵᏦᏛᎢ; ᏌᏚ ᏚᏬᏢᏅᎩ ᏗᏰᏙᎳᏛᏗ.
ᏌᏉ ᎠᏰᏙᎳᏛᏗ ᏦᎠᏍᎪᎯ ᎢᏯᎩᏳᏍᏈᏛ ᏂᎦᏅᎯᏒᎩ, ᏅᎩᏃ ᎢᏯᎩᏳᏍᏈᏛ ᎾᏯᏛᎥᎩ ᏌᏉ ᎠᏰᏙᎳᏛᏗ; ᎾᏍᎩ ᏌᏚ ᏗᏰᏙᎳᏛᏗ ᎢᏗᎦᏱᏛᎭ ᎨᏒᎩ.
ᎯᏍᎩᏃ ᏗᏰᏙᎳᏛᏗ ᎤᏁᎳᎩ ᏚᏭᏓᎳᏅᎩ, ᎠᎴ ᏑᏓᎵ ᏗᏰᏙᎳᏛᏗ ᎤᏁᎳᎩ ᏚᏭᏓᏔᏅᎩ.
ᎯᏍᎦᏍᎪᎯᏃ ᏚᏬᏢᏅᎩ ᏧᏓᏕᏍᏗᏱ ᎠᏍᏛ ᎠᏰᏙᎳᏛᏗ ᎾᎿ ᏚᏚᏓᏛᎢ.  ᎠᎴ ᎯᏍᎦᏍᎪᎯ ᏚᏬᏢᏅᎩ ᏧᏓᏕᏍᏗᏱ ᎠᏍᏛ ᎠᎨᏙᎳᏛᏗ ᎾᏍᎩ ᏔᎵᏁ ᏚᏚᏓᏛᎢ.
ᎠᎴ ᎯᏍᎦᏍᎪᎯ ᏚᏬᏢᏅᎩ ᏗᎫᏓᎸᏗᏱ ᎥᏣᏱ ᏚᏬᏔᏅᎩ ᎾᏍᎩ ᏗᎫᏓᏙᏗ ᎦᎵᏦᏛᎢ, ᎾᏍᎩ ᏌᏉ ᎢᏳᎵᏍᏛᏗᏱ.
ᎠᎴ ᎦᎵᏦᏛ ᎫᏢᏙᏗ ᎤᏬᏢᏅᎩ ᎤᏂᏃᏕᎾ ᎦᏁᎦ ᏗᎩᎦᎨ ᎤᏬᏢᏔᏅᎩ, ᎠᎴ ᎾᎿ ᎦᎸᎳᏗᏢ ᎫᏢᏗ ᎤᏬᏢᏅᎩ ᏓᎭᏏ ᎦᏁᎦ ᎤᏬᏢᏔᏅᎩ.
ᏧᏯᏖᎾᏃ ᏚᏬᏢᏅᎩ ᎠᏓ-ᎬᎿᎨ ᏚᏬᏢᏔᏅᎩ, ᎾᏍᎩ ᎦᎵᏦᏙᏙᏗ, ᏕᎦᎧᎲᎩ.
ᎠᏍᎪᎯ ᎢᏯᎩᏳᏍᏈᏛ ᏂᎦᏅᎯᏒᎩ ᏌᏉ ᎤᏯᏖᎾ, ᏔᎵᏁᏃ ᎠᏰᎵ ᎢᏯᎩᏳᏍᏈᏛ ᎾᏯᏛᎥᎩ ᏌᏉ ᎤᏯᏖᎾ.
ᏌᏉ ᎤᏯᏖᎾ ᏔᎵ ᏕᎪᏢᏒᎩ ᏗᎫᏍᏙᏍᏗᏱ, ᏕᎦᎧᎲᎩ ᎣᏍᏛ ᏗᏙᎵᎬᎩ; ᎾᏍᎩ ᏂᏚᏩᏁᎸᎩ ᏂᎦᏛ ᏧᏯᏖᎾ ᎾᏍᎩ ᎦᎵᏦᏙᏙᏗ.
ᎠᎴ ᏧᏯᏖᎾ ᏚᏬᏢᏅᎩ ᎦᎵᏦᏙᏙᏗ ᏔᎳᏍᎪᎯ ᏧᏯᏖᎾ ᏧᎦᎾᏮ ᎢᏗᏢ ᏤᎯ.
ᏅᎦᏍᎪᎯᏃ ᏚᏬᏢᏅᎩ ᏓᏔᎴᏒ ᎠᏕᎸ ᎤᏁᎬ ᏚᏬᏢᏔᏅᎩ, ᎾᏍᎩ ᎭᏫᏂᏗᏢ ᏔᎳᏍᎪᎯ ᏧᏯᏖᏃᎯ ᏂᏚᏩᏁᎸᎩ; ᏔᎵ ᏗᏔᎴᏒ ᏌᏉ ᎤᏯᏖᏃᎯ ᎭᏫᏂᏗᏢ ᎾᏍᎩ ᏗᏠᏍᎩ ᏗᎫᏍᏙᏗ, ᎠᎴ ᏔᎵ ᏓᏔᎴᏒ ᏐᎢᏱ ᎤᏯᏖᏃᎯ ᎭᏫᏂᏗᏢ, ᎾᏍᎩ ᏗᏠᏍᎩ ᏔᎵ ᏗᎫᏍᏙᏍᏗ.
ᎠᎴ ᏐᎢᏗᏢ ᎠᏍᏆᎨᏂ ᎦᎵᏦᏛᎢ ᏤᎯ, ᎾᏍᎩ ᏧᏴᏢ ᎢᏗᏢ, ᏔᎵᏍᎪᎯ ᏚᏬᏢᏅᎩ ᏧᏯᏖᎾ.
ᎠᎴ ᎾᎿ ᏤᎯ ᏓᏔᎴᏒ ᎠᏕᎸ ᎤᏁᎬ ᏗᎪᏢᏔᏅᎯ ᏅᎦᏍᎪᎯ ᏚᏬᏢᏅᎩ; ᏔᎵ ᏓᏔᎴᏒ ᏌᏉ ᎤᏯᏖᏃᎯ ᎭᏫᏂᏗᏢ ᎠᎴ ᏔᎵ ᏓᏔᎴᏒ ᏐᎢᏱ ᏅᏯᏖᏃᎯ ᎭᏫᏂᏗᏢ.
ᎠᏍᏆᎨᏂᏃ ᎾᏍᎩ ᎦᎵᏦᏛ ᏭᏕᎵᎬ ᏫᏚᏳᎪᏛ ᏑᏓᎵ ᏧᏯᏖᎾ ᏚᏬᏢᏅᎩ.
ᏔᎵᏃ ᏧᏯᏖᎾ ᏚᏬᏢᏅᎩ ᎤᏅᏏᏴ ᏤᎯ ᎾᏍᎩ ᎦᎵᏦᏛᎢ ᎾᎿ ᏔᎵ ᏗᏍᏆᎨᏂ ᎨᏒᎢ.
ᎡᎳᏗᏢᏃ ᏕᎫᏓᏛᎩ, ᎠᎴ ᎾᏍᎩ ᎤᏍᎪᎵ ᏕᎸᎳᏗ ᏕᎫᏓᏛᎩ, ᎾᏍᎩ ᎯᎠ ᎢᏧᎳ ᏂᏚᏳᏁᎸᎩ, ᎢᏧᎳᏗᏢ ᎾᏍᎩ ᎤᏅᏏᏴᎢ.
ᎾᏍᎩᏃ ᏧᏁᎳ ᏂᎦᎥᎩ ᏧᏯᏖᎾ; ᏓᏔᎴᏒᏃ ᏓᎳᏚ ᏂᎦᎥᎩ ᎠᏕᎸ ᎤᏁᎬ ᏗᎪᏢᏔᏅᎯ ᏓᏔᎴᏒᎩ; ᏂᎦᏛ ᏧᏯᏖᎾ ᏔᎵᎭᎾ ᎭᏫᏂᏗᏢ ᏓᏔᎴᏒᎩ.
ᏗᏍᏆᎾᎳᏗᏍᏗᏃ ᎠᏓ-ᎬᎿᎨ ᎸᏬᏢᏔᏅᎩ; ᎯᏍᎩ ᏓᏢᎩ ᏧᏯᏖᏃᎯ ᏌᏉ ᎠᏍᏆᎨᏂ ᎢᏗᏢ ᎦᎵᏦᏛᎢ.
ᎯᏍᎩᏃ ᏗᏍᏆᎾᎳᏗᏍᏗ ᏓᏢᎩ ᏧᏯᏖᏃᎯ ᏐᎢᏗᏢ ᎠᏍᏆᎨᏂ ᎦᎵᏦᏛᎢ; ᎠᎴ ᎯᏍᎩ ᏍᏆᎾᎳᏗᏍᏗ ᏓᏢᎩ ᏧᏯᏖᏃᎯ ᎠᏍᏆᎨᏂ ᎦᎵᏦᏛᎢ ᏭᏕᎵᎬ ᎢᏗᏢ.
ᎠᏰᎵᏃ ᎡᎯ ᎠᏍᏆᎾᎳᏗᏍᏗ ᏧᏯᏖᏃᎯ ᎠᏰᎵ ᏂᎦᏅᎯᏒ ᎠᏢᎩ.
ᏧᏯᏖᏃ ᎠᏕᎸ ᏓᎶᏂᎨ ᏚᏭᏢᏔᏅᎩ, ᎠᎴ ᎾᏍᎩ ᏧᏓᏆᏙᎩ ᎠᏕᎸ ᏓᎶᏂᎨ ᏚᏬᏢᏔᏅᎩ ᎾᏍᎩ ᏗᏍᏆᎾᎳᏗᏍᏗ ᏗᏝᏗᏍᏗᏱ; ᎾᏍᎩᏃ ᏗᏍᏆᎾᎳᏗᏍᏗ ᎠᏕᎸ ᏓᎶᏂᎨ ᏚᏭᏢᏔᏅᎩ.
ᎠᏰᏙᎳᏛᏗᏃ ᏕᎭᎷᎨ, ᎠᎴ ᎩᎦᎨ, ᎠᎴ ᎤᏍᎪᏍᏛ ᎩᎦᎨ, ᎠᎴ ᎤᏏᏙᎵ ᏗᏏᏓᎵ ᎤᏥᎸᎢ ᎤᏬᏢᏔᏅᎩ, ᎠᏂᎩᎷᏫ ᎠᎵᏏᎾᎯᏍᏔᏅᎯ ᏗᎦᎸᏫᏍᏗᏁᎸᎯ ᏚᏬᏪᏔᏅᎩ ᎾᎿᏂ.
ᎠᎴ ᎾᎿ ᏚᏠᏯᏍᏔᏅᎩ ᏅᎩ ᏗᎦᎫᏍᏛᏗ ᎠᏓ-ᎬᎿᎨ ᏚᏬᏢᏔᏅᎩ, ᎠᎴ ᎠᏕᎸ ᏓᎶᏂᎨ ᏚᏭᎷᏔᏅᎩ; ᏗᎦᏙᏌᏗᏍᏗᏱᏃ ᎠᏕᎸ ᏓᎶᏂᎨ ᏗᎪᏢᏔᏅᎯ ᎨᏒᎩ; ᎠᎴ ᏅᎩ ᏓᏔᎴᏒ ᏚᏩᏅᏬᏔᏅᎩ ᏚᏬᏢᏔᏅᎩ, ᎠᏕᎸ ᎤᏁᎬ ᏚᏬᏢᏔᏅᎩ.
ᎠᏰᏙᎳᏛᏗᏃ ᎦᎶᎯᏍᏗᏱ ᎦᎵᏦᏛ ᎠᏍᏚᏗ ᎤᏬᏢᏅᎩ, ᏕᎭᎷᎨ, ᎠᎴ ᎩᎦᎨ, ᎠᎴ ᎤᏍᎪᏍᏛ ᎩᎦᎨ, ᎠᎴ ᎤᏏᏙᎵ ᎤᏥᎸᎢ ᏗᏏᏓᎵ ᎤᏬᏢᏔᏅᎩ, ᎪᏪᎳᏅᎯ ᏴᎩ ᎦᏰᏫᏍᏗ ᎬᏔᏅᎯ.
ᎠᎴ ᎾᏍᎩ ᎯᏍᎩ ᏗᎦᎫᏍᏛᏗ ᎬᏩᏨᏯᏍᏗ ᎠᎴ ᎾᎿ ᏤᎯ ᏗᎦᏙᏌᏗᏍᏗᏱ; ᎠᎴ ᎾᏍᎩ ᏧᏍᎪᎵ ᎠᎴ ᎾᎿ ᏤᎯ ᎤᏯᏅᎯ ᎠᏕᎸ ᏓᎶᏂᎨ ᏚᏭᏢᏔᏅᎩ; ᎾᏍᎩᏂ ᎯᏍᎩ ᏓᏔᎴᏒ ᎥᏣᏱ ᏗᎪᏢᏔᏅᎯ ᎨᏒᎩ.
ᏇᏣᎵᎵᏃ ᎦᏁᏌᎢ ᎠᏓ-ᎬᎿᎨ ᎤᏬᏢᏔᏅᎩ; ᏦᎢᏁ ᎠᏰᎵ ᎢᏯᎩᏳᏍᏈᏛ ᏂᎦᏅᎯᏒᎩ, ᏔᎵᏁᏃ ᎠᏰᎵ ᎢᏯᎩᏳᏍᏈᏛ ᎾᏯᏛᎥᎩ, ᏔᎵᏁᏃ ᎠᏰᎵ ᎢᏯᎩᏳᏍᏈᏛ ᏂᎦᏛᎩ.
ᎠᏕᎸᏃ ᏓᎶᏂᎨ ᎪᎱᏍᏗ ᎾᏑᏴᎾ ᎤᏭᏢᏔᏅᎩ ᎭᏫᏂᏗᏢ ᎠᎴ ᎦᏚᎢ, ᎠᎴ ᎠᏕᎸ ᏓᎶᏂᎨ ᏄᏩᏁᏔᏅᎩ ᎬᏩᏚᏫᏛ ᎦᎸᎳᏗᏢ.
ᎠᎴ ᎾᏍᎩ ᎤᏩᏅᏬᏔᏅᎯ ᏅᎩ ᏧᏓᏆᏙᎩ ᏚᏬᏢᎾᏁᎸᎩ ᎠᏕᎸ ᏓᎶᏂᎨ ᏚᏬᏢᏔᏅᎩ, ᎾᏍᎩ ᏅᎩ ᏂᏚᏅᏏᏴ ᏗᎦᏙᏗ; ᏔᎵ ᏧᏓᏆᏙᎩ ᏌᏉ ᎠᏍᏆᎨᏂ ᏤᎯ, ᎠᎴ ᏔᎵ ᏧᏓᏆᏙᎩ ᏐᎢᏗᏢ ᎠᏍᏆᎨᏂ ᏤᎯ.
ᎦᏅᏍᏙᏗᏃ ᎠᏓ-ᎬᎿᎨ ᏚᏬᏢᏔᏅᎩ, ᎠᎴ ᎠᏕᎸ ᏓᎶᏂᎨ ᏚᏬᏢᏔᏅᎩ.
ᎦᏅᏍᏙᏗᏃ ᏧᏓᏆᏙᎩ ᏕᎦᏛ ᏚᏭᏍᏙᏅᎩ ᎠᏍᏆᎨᏂ ᎢᏗᏢ ᎦᏁᏌᎢᎯ, ᎾᏍᎩ ᎦᏁᏌᎢ ᎦᏅᏍᏙᏗ.
ᎠᎴ ᎫᏢᏗ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᎤᏬᏢᏔᏅᎩ; ᏦᎢᏁ ᎠᏰᎵ ᎢᏯᎩᏳᏍᏈᏛ ᏂᎦᏅᎯᏒᎩ, ᏔᎵᏁᏃ ᎠᏰᎵ ᎢᏯᎩᏳᏍᏈᏛ ᏅᏯᏛᎥᎩ.
ᎠᎴ ᎠᏂᏔᎵ ᎠᏂᎩᎷᏫ ᎠᏕᎸ ᏓᎶᏂᎨ ᏚᏬᏢᏔᏅᎩ, ᏗᎦᏅᏆᎶᏏᎶᏛ ᎨᏒᎩ, ᎢᏧᎳ ᎢᏗᏢ ᏧᏍᎪᎵ ᎫᏢᏗᎯ ᏚᏪᎧᏅᎩ.
ᎠᏏᏴᏫ ᎠᎩᎷᏫ ᎤᏍᎪᎵ ᎯᎠ ᎢᏗᏢ ᎦᏙᎬᎩ, ᏐᎢᏃ ᎠᎩᎷᏫ ᏐᎢᏗᏢ ᎤᏍᎪᎵ ᎦᏙᎬᎩ; ᎫᏢᏗᏱ ᏚᏪᎧᏅᎩ ᏚᏬᏢᏅᎩ ᎠᏂᎩᎷᏫ, ᎾᏍᎩ ᎾᎿ ᎢᏧᎳᏗᏢ ᏧᏍᎪᎵ.
ᎠᏂᎩᎷᏫᏃ ᏚᎾᏐᎸᏛᎩ ᏗᏂᏃᎨᏂ; ᎠᎴ ᏗᏂᏃᎨᏂ ᎬᏗ ᎤᏄᏢᏛᎩ ᎫᏢᏗ, ᏓᎾᏓᎧᏅᎩ; ᎾᏍᎩ Ꭻ,ᏗᏱ ᎢᏗᏢ ᏭᎾᎦᏛᎩ ᎠᏂᎩᎷᏫ.
ᎨᏍᎩᎶᏃ ᎠᏓ-ᎬᎿᎨ ᎤᏬᏢᏔᏅᎩ; ᏔᎵ ᎢᏯᎩᏳᏍᏈᏛ ᏂᎦᏅᎯᏒᎩ, ᏌᏉᏃ ᎢᏯᎩᏳᏍᏈᏛ ᎾᏯᏛᎥᎩ, ᏔᎵᏁᏃ ᎠᏰᎵ ᎢᏯᎩᏳᏍᏈᏛ ᏂᎦᏛᎩ.
ᎠᏕᎸᏃ ᏓᎶᏂᎨ ᎪᎱᏍᏗ ᎾᏑᏴᎾ ᎤᏭᏢᏔᏅᎩ, ᎠᎴ ᎠᏕᎸ ᏓᎶᏂᎨ ᎤᏪᏯᎸᏅᎩ ᎾᎿ ᎬᏩᏚᏫᏛ.
ᎠᎴ ᎾᏍᏉ ᎾᎿ ᎤᎬᏔᏅᏅᎩ ᎣᏬᏰᏂ ᎾᏯᏛᎥ ᎢᏯᏯᏖᏅᎬ ᏩᏚᏫᏛ; ᎠᎴ ᎠᏕᎸ ᏓᎶᏂᎨ ᎤᏪᏯᎸᏅᎩ ᎾᎿ ᎬᏩᏚᏫᏛ.
ᎠᎴ ᏅᎩ ᏧᏓᏆᏙᎩ ᎠᏕᎸ ᏓᎶᏂᎨ ᏚᏬᏢᏔᏅᎩ ᎬᎾᏬᏔᏅᎯ ᎨᏒᎩ; ᎠᎴ ᎾᏍᎩ ᏧᏓᏆᏙᎩ ᏅᎩ ᏂᏚᏅᏛᏴ ᏚᏔᏅᎩ, ᎾᎿ ᏅᎩ ᏂᏚᎳᏍᎬᎢ.
ᎠᎬᏔᏅᏛ ᎾᎥ ᏕᎦᏛᎩ ᏧᏓᏆᏙᎩ, ᎾᎿ ᏗᎫᏍᏙᏍᏗᏱ ᏗᎦᏅᏍᏙᏗ ᎾᏍᎩ ᎦᏍᎩᎶ ᎦᏅᏍᏙᏗ.
ᏗᎦᏅᏍᏙᏗᏃ ᎠᏓ-ᎬᎿᎨ ᏚᏬᏢᏔᏅᎩ, ᎠᎴ ᎠᏕᎸ ᏓᎶᏂᎨ ᏚᏭᏢᏔᏅᎩ, ᎾᏍᎩ ᎦᏍᎩᎶ ᎦᏅᏍᏙᏗ.
ᎠᎴ ᎦᏍᎩᎸ ᏤᎯ ᎪᎱᏍᏗ ᏗᎬᏙᏗ ᏚᏬᏢᏅᎩ, ᎾᏍᎩ ᏗᏯᏖᎾ ᎠᎴ ᏗᏗᏙᏗ, ᎠᎴ ᏗᏖᎵᏙ, ᎠᎴ ᏗᏟᏍᏙᏗ ᏗᏖᎵᏙ, ᎾᏍᎩ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᏚᏬᏢᏔᏅᎩ.
ᎠᎴ ᏗᏨᏍᏙᏗ ᏗᎦᎪᏗᏱ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᎤᏬᏢᏔᏅᎩ; ᎦᏅᏆᎶᏛ ᎨᏒ ᎤᏬᏢᏅ ᏗᏨᏍᏙᏗ ᏗᎦᎪᏗᏱ; ᎤᏪᏛᎢ, ᎠᎴ ᏚᏩᏂᎦᎸᎢ, ᏗᏖᎵᏙ ᏧᏤᎵᎦ, ᏚᏆᏛᎢ, ᎠᎴ ᏚᏥᎸᏒᎢ, ᎤᏠᏱᏉ ᏗᎪᏢᏔᏅᎯ ᎨᏒᎩ.
ᏑᏓᎵ ᏚᏩᏂᎦᎸ ᎢᏧᎳ ᎢᏗᏢ ᏙᏓᏩᎾᏄᎪᏨᎩ; ᏦᎢ ᏂᏚᏩᏂᎦᎸ ᏗᏨᏍᏙᏗ ᏗᎦᎪᏗᏱ ᏌᏉ ᎢᏗᏢ ᏙᏓᏳᎾᏄᎪᏨᎩ, ᎠᎴ ᏦᎢ ᏂᏚᏩᏂᎦᎸ ᏗᏨᏍᏙᏗ ᏐᎢᏱ ᎢᏗᏢ ᏙᏓᏳᎾᏄᎪᏨᎩ.
ᏦᎢ ᏗᏖᎵᏙ ᏚᏬᏢᏅᎩ ᎠᎹᏂ ᎤᏥᎸᏒᎢ ᏄᎾᏍᏛ ᎾᏍᎩᏯᎢ ᎾᎿ ᏌᏉ ᎤᏩᏂᎦᎸᎢ, ᎤᏆᏛᎩ ᎠᎴ ᎤᏥᎸᏒᎢ ᏄᎾᏍᏛ ᎾᏍᎩᏯ ᏅᏩᏓᎴ ᎤᏩᏂᎦᎸᎢ, ᎤᏆᏛᎩ ᎠᎴ ᎤᏥᎸᏒᎩ; ᎾᏍᎩᏯ ᏂᏕᎤᏍᏛᎩ ᏑᏓᎵ ᏂᏚᎳᏂᎦᎸ ᏗᏨᏍᏙᏗ ᏗᎦᎪᏗᏱ ᏂᏙᏗᏳᎾᏄᎪᏨᎯ.
ᎠᎴ ᏗᏨᏍᏙᏗ ᏗᎦᎪᏗᏱ ᏅᎩ ᏗᏖᎵᏙ ᏂᏕᎤᏍᏛᎩ ᎠᎹᏂ ᎤᏥᎸᏒ ᏄᎾᏍᏛ ᎾᏍᎩᏯ, ᏚᏆᏛᎩ ᎠᎴ ᏚᏥᎸᏒᎩ;
ᎠᎴ ᎤᏆᏛᎩ ᎭᏫᏂᏗᏢ ᏔᎵ ᏂᏕᎤᏩᏂᎦᎸ ᎤᏠᏱ ᎪᏢᏔᏅᎯ, ᎠᎴ ᎤᏆᏛᎩ ᎭᏫᏂᏗᏢ ᏔᎵ ᏂᏕᎤᏩᏂᎦᎸ ᎤᏠᏱ ᎪᏢᏔᏅᎯ, ᎠᎴ ᎤᏆᏛᎩ ᎭᏫᏂᏗᏢ ᏔᎵ ᏂᏕᎤᏩᏂᎦᎸ ᎤᏠᏱ ᎪᏢᏔᏅᎯ, ᎠᎴ ᎤᏆᏛᎩ ᎭᏫᏂᏗᏢ ᏔᎵ ᏂᏕᎤᏩᏂᎦᎸ ᎤᏠᏱ ᎪᏢᏔᏅᎯ, ᎾᏍᎩᏯ ᏑᏓᎵ ᏂᏚᏩᏂᎦᎸ ᎾᎿ ᏂᏙᏓᏳᎾᏄᎪᎵᎯ.
ᏚᏆᏛ ᎠᎴ ᏚᏩᏂᎦᎸ ᎤᏠᏱᏉ ᏗᎪᏢᏔᏅᎯ ᎨᏒᎩ; ᏂᎦᏛ ᏌᏉ ᎦᏅᏆᎶᏏᎶᏛ ᎪᏢᏅᎯ, ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᎪᏢᏔᏅᎯ ᎨᏒᎩ.
ᎾᏍᎩᏃ ᎦᎵᏉᎩ ᎪᎢ ᏗᏟᏍᏗ ᏗᏨᏍᏙᏗ ᎠᎴ ᏗᏥᏃᏍᎦᎶᏗ ᎠᎴ ᏗᏥᏃᏍᎦᎸᏛ-ᏗᎦᎶᏗ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᏚᏬᏢᏔᏅᎩ.
ᏌᏉ ᏔᎸᏗ ᎢᏳᏓᎨᏛ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᎤᏬᏢᏔᏅᎩ ᎾᏍᎩ, ᎠᎴ ᏂᎦᏛ ᎪᎱᏍᏗ ᏗᎬᏙᏗ ᎾᎿ ᏤᎯ.
ᎠᎴ ᎠᏥᎸ ᎨᎳᏍᏗᏱ ᎦᏩᏒᎩ ᎬᏙᏗᏱ ᎤᏬᏢᏅᎩ ᎠᏓ-ᎬᎿᎨ ᎤᏬᏢᏔᏅᎩ.  ᏌᏉ ᎢᏯᎩᏳᏍᏈᏛ ᏂᎦᏅᎯᏒᎩ, ᎠᎴ ᏌᏉ ᎢᏯᎩᏳᏍᏈᏛ ᎾᏯᏛᎥᎩ, ᎢᎦᏱᏛᎭ ᎨᏒᎩ, ᎠᎴ ᏔᎵ ᎢᏯᎩᏳᏍᏈᏛ ᏂᎦᏛᎩ; ᏚᎷᎬ ᎤᏠᏱᏉ ᏗᎪᏢᏔᏅᎯ ᎨᏒᎩ.
ᎠᎴ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᎤᏭᏢᏔᏅᎩ, ᎦᏚᎢᏗᏢ, ᎠᎴ ᏗᏍᏆᎨᏂ ᎬᏩᏚᏫᏛ, ᎠᎴ ᏕᎤᎷᎬᎢ; ᎠᏕᎸᏃ ᏓᎶᏂᎨ ᏄᏩᏁᏔᏅᎩ ᎬᏩᏚᏫᏛ ᎦᎸᎳᏗᏢ.
ᎠᎴ ᏔᎵ ᏧᏓᎪᏛᎩ ᎠᏕᎸ ᏓᎶᏂᎨ ᏚᏬᎷᏔᏅᎩ ᎾᏍᎩ ᎠᏕᎸ ᏓᎶᏂᎨ ᎬᏩᏚᏫᏛ ᏂᎬᏁᏛ ᎡᎳᏗᏢ ᏚᏔᏅᎩ ᎾᎿ ᏔᎵ ᏓᏍᏛᎢ, ᏗᏍᏆᎨᏂ ᎢᏧᎳᏗᏢ, ᏗᏝᏗᏍᏗᏱ ᎦᏅᏍᏙᏗ, ᎾᏍᎩ ᎦᏅᏍᏙᏗ.
ᎦᏅᏍᏙᏗᏃ ᎠᏓ-ᎬᎿᎨ ᏚᏬᏢᏔᏅᎩ, ᎠᎴ ᎠᏁᎸ ᏓᎶᏂᎨ ᏚᏭᏢᏔᏅᎩ.
ᎠᎴ ᎾᏍᎩ ᎪᎢ ᎦᎸᏉᏗ ᎠᏠᏁᏗ ᎤᏬᏢᏅᎩ, ᎠᎴ ᎪᎱᏍᏗ ᎾᏑᏴᎾ ᎦᏩᏒᎩ ᎬᏙᏗ ᎤᏬᏢᏔᏅᎩ, ᎤᎦᎾᏍᏛ ᎦᏩᏒᎩ ᎤᏬᏢᏔᏅᎩ, ᎾᏍᎩᏯ ᏂᎬᏁᎲ ᎪᏢᏍᎬ ᏅᏬᏘ ᎪᏢᏍᎩ.
ᎠᏥᎸᏃ ᎨᎳᏍᏗᎤ ᎠᏓ-ᎬᎿᎨ ᎤᏬᏢᏔᏅᎩ; ᎯᏍᎩ ᎢᏯᎩᏳᏍᏈᏛ ᏂᎦᏅᎯᏒᎩ, ᎠᎴ ᎯᏍᎩ ᎢᏯᎩᏳᏍᏈᏛ ᎾᏯᏛᎥᎩ, ᎢᎦᎭᏛᎭ ᎨᏒᎩ, ᎠᎴ ᏦᎢ ᎢᏯᎩᏳᏍᏈᏛ ᏂᎦᏛᎩ.
ᏚᎷᎬᏃ ᏚᏬᏢᏅᎩ, ᏚᏪᎧᏅᎩ ᎾᎿ ᏅᎩ ᏂᏚᏅᏏᏴᎢ; ᏚᎷᎬ ᎤᏠᏯᏉ ᎨᏒᎩ; ᎥᏣᏱᏃ ᎤᏭᏢᏔᏅᎩ.
ᏂᎦᏛ ᎠᏥᎸ ᎨᎳᏍᏗᏱ ᎪᎱᏍᏗ ᎬᏔᏂᏓᏍᏗ ᏚᏬᏢᏅᎩ, ᎾᏍᎩ ᎪᏍᏚ ᎦᎶᏗ, ᎠᎴ ᎪᏕᏍᏗ, ᎠᎴ ᏗᏖᎵᏙ, ᎠᎴ ᎭᏫᏯ ᎦᏂᏴᏙᏗ, ᎠᎴ ᎠᏥᎸ ᎦᎶᏗ; ᏂᎦᏛ ᎾᎿ ᎪᎱᏍᏗ ᎬᏔᏂᏗᏍᏗ, ᎥᏣᏱ ᏚᏬᏢᏔᏅᎩ.
ᎠᎴ ᎠᏥᎸ ᎨᎳᏍᏗ ᎠᎦᏯᎷᏗ ᎢᏳᏍᏗ ᎤᏬᏢᎾᏁᎸᎩ ᎥᏣᏱ ᎪᏢᏔᏅᎩ, ᎭᏫᏂᏗᏢ ᎤᎦᏌᏛᎢ ᏄᏩᏁᎸᎩ, ᎡᎳᏗᏢ ᎠᏰᎵ ᎢᏴᏛ ᏩᏍᏘ.
ᏅᎩᏃ ᏚᏬᏢᏅᎩ ᏧᏓᏆᏙᎩ ᎾᏍᎩ ᏅᎩ ᏂᏚᏅᏏᏴ ᏗᎦᏙᏗ ᎥᏣᏱ ᎪᏢᏔᏅᎯ ᎠᎦᏯᎷᏗ ᎢᏳᏍᏗ, ᎾᏍᎩ ᎾᎿ ᏗᏝᏗᏍᏗᏱ ᎦᏅᏍᏙᏗ.
ᎦᏅᏍᏙᏗᏃ ᎠᏓ-ᎬᎿᎨ ᏚᏬᏢᏔᏅᎩ, ᎠᎴ ᎥᏣᏱ ᏚᏭᏢᏔᏅᎩ.
ᎦᏅᏍᏙᏗᏃ ᏧᏓᏆᏙᎩ ᏕᎦᏛ ᏚᏭᏍᏙᏅᎩ, ᎾᏍᎩ ᏗᏍᏆᎨᏂ ᎠᏥᎸ ᎨᎳᏍᏗᏱ ᏕᎦᏛᎢ ᎾᏍᎩ ᎠᏥᎸ ᎨᎳᏍᏗᏱ ᎦᏂᏴᏗᏱ ᎠᏴᏍᏗᏱ; ᎤᏒᏙᏂ ᏄᏩᏁᎸ ᎤᏬᏢᏅ ᎠᏥᎸ ᎨᎳᏍᏗᏱ, ᏧᏯᏖᎾ ᎤᏬᏢᏔᏅᎩ.
ᎠᎴ ᏗᎪᏑᎴᏗᏱ ᎥᏣᏱ ᎤᏬᏢᏔᏅᎩ, ᎠᎴ ᎠᏠᏗᏱ ᎥᏣᏱ ᎤᏬᏢᏔᏅᎩ, ᎾᏍᎩ ᏗᏓᎨᏗ ᎾᏍᎩ ᎠᏂᎨᏴ ᏗᏂᎳᏫᏦᎯᎯ ᏧᎾᏤᎵᎦ, ᎾᏍᎩ ᎦᎶᎯᏍᏗᏱ ᎦᎵᏦᏛ ᏗᎦᎳᏫᎢᏍᏗᏱ ᏗᏂᎳᏫᏦᎯᎯ.
ᎣᏂᏃ ᎤᏬᏢᏅᎩ; ᎠᏍᏆᎨᏂ ᏧᎦᎾᏮ ᎢᏗᏢ ᏗᏰᏙᎳᏛᏗ ᎠᏂ ᎾᏍᎩ ᎣᏂ ᎤᏏᏙᎵ ᏙᎴᏛ ᏗᏏᏓᎵ ᏗᎪᏢᏔᏅᎯ ᎨᏒᎩ, ᎠᏍᎪᎯᏧᏈ ᎢᏯᎩᏳᏍᏈᏛ ᎢᎦᏅᎯᏛ.
ᏗᎦᎫᏍᏛᏗ ᏔᎳᏍᎪᎯ ᏂᎦᎥᎩ, ᎠᎴ ᎥᏣᏱ ᏗᎪᏢᏔᏅᎯ ᏓᏔᎴᏒ ᏔᎳᏍᎪᎯ; ᏗᎦᏙᏌᏗᏍᏗᏱ ᎠᎴ ᎾᏍᎩ ᎤᏯᏅᎯ ᏗᎦᎫᏍᏛᏗᏱ ᏤᎯ ᎠᏕᎸ ᎤᏁᎬ ᏗᎪᏢᏔᏅᎯ ᎨᏒᎩ.
ᏧᏴᏢᏃ ᎢᏗᏢ ᏤᎯ ᏗᏰᏙᎳᏛᏗ ᎠᏍᎪᎯᏧᏈ ᎢᏯᎩᏳᏍᏈᏛ ᏂᎦᏅᎯᏒᎩ, ᏗᎦᎫᏍᏛᏗᏃ ᏔᎳᏍᎪᎯ ᎨᏒᎩ, ᏓᏔᎴᏒᏃ ᎥᏣᏱ ᏗᎪᏢᏔᏅᎯ ᏔᎳᏍᎪᎯ; ᏗᎦᏙᏌᏗᏍᏗᏱ ᎠᎴ ᎾᏍᎩ ᎤᏯᏅᎯ ᏗᎦᎫᏍᏛᏗᏱ ᏤᎯ, ᎠᏕᎸ ᎤᏁᎬ ᏗᎪᏢᏔᏅᎯ ᎨᏒᎩ.
ᏭᏕᎵᎬᏃ ᎢᏗᏢ ᏤᎯ ᏗᏰᏙᎳᏛᏗ ᎯᏍᎦᏍᎪᎯ ᎢᏯᎩᏳᏍᏈᏛ ᏂᏕᎦᏅᎯᏒᎩ, ᏗᎦᎫᏍᏛᏗ ᎠᏍᎪᎯ ᏂᎦᎥᎩ, ᎠᎴ ᏓᏔᎴᏒ ᎠᏍᎪᎯ ᎨᏒᎩ; ᏗᎦᏙᏌᏗᏍᏗᏱ ᏗᎦᎫᏍᏛᏗᏱ ᏤᎯ ᎠᎴ ᎾᏍᎩ ᎤᏯᏅᎯ ᎠᏕᎸ ᎤᏁᎬ ᏗᎪᏢᏔᏅᎯ ᎨᏒᎩ.
ᏗᎧᎸᎬᏃ ᎢᏗᏢ ᏤᎯ ᎯᏍᎦᏍᎪᎯ ᎢᏯᎩᏳᏍᏈᏛ.
ᏗᏰᏙᎳᏛᏗᏃ ᏌᏉ ᎢᏗᏢ ᎾᏍᎩ [ᎦᎶᎯᏍᏗᏱ] ᎯᏍᎩᎦᏚ ᎢᏯᎩᏳᏍᏈᏛ ᏂᏕᎦᏅᎯᏒᎩ; ᏗᎦᎫᏍᏛᏗ ᏦᎢ ᎨᏒᎩ, ᏓᏔᎴᏒᏃ ᏦᎢ.
ᏐᎢᏱᏃ ᎢᏗᏢ, ᎣᏂ ᎦᎶᎯᏍᏗᏱ, ᎯᎠ ᎢᏗᏢ ᎠᎴ Ꭰ ᎢᏗᏢ, ᏗᏰᏙᎳᏛᏗ ᎯᏍᎩᎦᏚ ᎢᏯᎩᏳᏍᏈᏛ ᏂᏕᎦᏅᎯᏒᎩ; ᏗᎦᎫᏍᏛᏗ ᏦᎢ ᎨᏒᎩ, ᎠᎴ ᏗᏔᎴᏒ ᏦᎢ ᎨᏒᎩ.
ᏂᎦᏛ ᏗᏰᏙᎳᏛᏗ ᎣᏂ ᎬᏩᏚᏫᏛ ᏕᎦᏛᎢ ᎤᏏᏙᎵ ᎤᏥᎸᎢ ᏗᏏᏓᎵ ᏗᎪᏢᎳᏅᎯ ᎨᏒᎩ.
ᎠᎴ ᏓᏔᎴᏒ ᏗᎦᎫᏍᏛᏗ ᏗᎦᎪᏗᏱ ᎥᏣᏱ ᏗᎪᏢᏔᏅᎯ ᎨᏒᎩ; ᏗᎦᏙᏌᏗᏍᏗᏱ ᎢᎦᎫᏍᏛᏗᏱ ᏤᎯ, ᎠᎴ ᎾᏍᎩ ᎤᏯᏅᎯ ᎠᏕᎸ ᎤᏁᎬ ᏗᎪᏢᏔᏅᎯ ᎨᏒᎩ; ᎠᎴ ᎾᏍᎩ ᏧᏍᎪᎵ ᏕᎫᏢᏛ ᎠᏕᎸ ᎤᏁᎬ ᎨᏒᎩ; ᎠᎴ ᏂᎦᏛ ᏗᎦᎫᏍᏛᏗ ᎾᏍᎩ ᎣᏂ [ᎤᏯᏅᎯ] ᎠᏕᎸ ᎤᏁᎬ ᏗᎪᏢᏔᏅᎯ ᏕᎦᎸᏍᏙᏛᎩ.
ᎣᏂ ᎦᎶᎯᏍᏗᏱ ᎪᏢᏒ ᏗᏯᏙᎳᏛᏗ ᎪᏪᎳᏅᎯ ᎨᏒᎩ ᏴᎩ ᎦᏰᏫᏍᏗ ᎬᏔᏅᎯ, ᎦᎭᎷᎨ ᎠᏄᏬ ᎨᏒᎩ, ᎠᎴ ᎩᎦᎨ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ ᎤᏥᎸᎢ ᏗᏏᏓᎵ; ᏔᎵᏍᎪᎯ ᎢᏯᎩᏳᏍᏈᏛ ᏂᎦᏅᎯᏒᎩ, ᎯᏍᎩᏃ ᎢᏯᎩᏳᏍᏈᏛ ᏂᎦᏛᎩ ᎠᏯᏛᎥᎢ, ᎠᏠᏱ ᎨᏒᎩ ᏓᏰᏙᎳᏛ ᎣᏂ ᎪᏢᏒᎢ.
ᎾᎿᏃ ᏗᎦᎫᏍᏛᏗ ᏅᎩ ᏂᎦᎥᎩ, ᏓᏔᎴᏒᏃ ᎥᏣᏱ ᏗᎪᏢᏔᏅᎯ ᏅᎩ ᏂᎦᎥᎩ; ᏗᎦᏙᏌᏗᏍᏗᏱ ᎠᏕᎸ ᎤᏁᎬ ᏗᎪᏢᏔᏅᎯ ᎨᏒᎩ, ᎠᎴ ᏧᏍᎪᎵ ᏕᎫᏝᎥᎢ, ᎠᎴ ᎾᏍᎩ ᎤᏯᏅᎯ ᎠᏕᎸ ᎤᏁᎬ ᎪᏢᏔᏅᎯ ᎨᏒᎩ.
ᏂᎦᏛᏃ ᏗᎨᏘᏂᏗᏍᏗ ᎦᎵᏦᏛᎢ, ᎠᎴ ᎣᏂ ᎬᏩᏚᏫᏛ ᎥᏣᏱ ᏗᎪᏢᏔᏅᎯ ᎨᏒᎩ.
ᎯᎠ ᎾᏍᎩ ᏂᎦᏥᎯᎭ ᎦᎵᏦᏙᏗᏱ ᎤᎬᏩᎵ, ᎾᏍᎩ ᎦᎵᏦᏛ ᏗᎧᎿᏩᏛᏍᏗ, ᎾᏍᎩ ᎿᏉ ᎠᏎᎸᎯ ᎨᏒᎢ, ᎾᏍᎩᏯ ᎤᏁᏨ ᎼᏏ, ᎾᏍᎩ ᏧᏂᎸᏫᏍᏓᏁᏗᏱ ᎠᏂᎵᏫ, ᎠᎬᏗᏍᎬ ᎢᏗᎹ, ᎡᎳᏂ ᎤᏪᏥ, ᎠᏥᎸ ᎨᎶᎯ.
ᏇᏣᎵᎵᏃ ᏳᎳ ᎤᏪᏥ, ᎾᏍᎩ ᎭᎵ ᎤᏪᏥ, ᏧᏓᏏ ᎠᏂᎳᏍᏓᎸ ᎤᏂᏠᏱ, ᎤᏬᏢᏅᏅᎩ ᏅᎦᏛ ᏱᎰᏩ ᎤᏁᏤᎸ ᎼᏏ ᎤᏬᏢᏗᏱ.
ᎾᏍᎩᏃ ᎤᏍᏕᎸᎯᏙᎲᎩ ᎠᎰᎵᎠᏈ, ᎤᏪᏥ ᎠᎯᏏᎹᎩ ᏕᏂ ᎠᏂᎳᏍᏓᎸ ᎤᏂᏠᏱ, ᎾᏍᎩ ᏅᏲᎯ ᏗᎪᏪᎵᏍᎩ, ᎠᎴ ᎠᏏᎾᏌᏂ ᎪᏢᏅᎥᏍᎩ, ᎠᎴ ᏴᎩ ᎦᏰᏫᏍᏗ ᎬᏗ ᏗᎪᏪᎵᏍᎩ ᏗᏄᏬ ᏕᎭᎷᎨᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ ᎤᏥᎸᎢ.
ᏂᎦᏛᏃ ᎠᏕᎸ ᏓᎶᏂᎨ ᎪᎱᏍᏗ ᎤᏅᏔᏅᎯ ᎯᎠ ᎾᏍᎩ ᏗᎦᎸᏫᏍᏓᏁᎸᎯ ᎨᏒᎢ, ᏂᎦᏛ ᏕᎦᎸᎳᏍᏓᏁᎸ ᎦᎸᏉᏗᏳ ᎦᎵᏦᏛ ᎠᏃᏢᏍᎬᎢ, ᎾᏍᎩ ᎠᏕᎸ ᏓᎶᏂᎨ ᎤᎵᏍᎪᎸᏔᏅᎯ ᏔᎳᏍᎪᎯ ᏐᎣᏁᎳᏦᏁ ᏔᎸᏗ ᎢᏳᏓᎨᏛ ᎨᏒᎩ, ᎠᎴ ᏍᎵᏉᎩᏧᏈ ᏦᎠᏍᎪᎯ ᏎᎩᎵ, ᎾᏍᎩ ᏎᎩᎵ ᎦᎸᏉᏗᏳ ᏗᎦᎳᏫᎢᏍᏗᏱ ᎤᏂᏗ ᎨᏒ ᏓᏁᎶᏛᎩ.
ᎠᏕᎸᏃ ᎤᏁᎬ ᎤᏂᏅᎯ ᎾᏍᎩ ᎨᎦᏎᎸᎯ ᎾᏍᎩ ᏑᎾᏓᏡᎩ ᎨᏒᎢ, ᎠᏍᎪᎯᏧᏈ ᏔᎸᏗ ᎢᏳᏓᎨᏛ ᎨᏒᎩ, ᏌᏉᏃ ᎢᏯᎦᏴᎵ ᎦᎵᏉᎩᏧᏈ ᎦᎵᏆᏍᎪᎯ ᎾᏍᎩᎦᎵ ᏎᎩᎵ ᎨᏒᎩ, ᎾᏍᎩ ᎦᎸᏉᏗᏳ ᏗᎦᎳᏫᎢᏍᏗᏱ ᎤᏂᏗ ᎨᏒ ᏓᏁᎶᏛᎩ;
ᏈᎦ ᎠᏂᎲᏍᎬᎩ ᎠᏂᏏᏴᏫᎭᎢ, ᎾᏍᎩ ᎦᏛᎬ ᏌᏉ ᏎᎩᎵ ᎠᏰᎵ ᎢᎦᎢ, ᎾᏍᎩ ᎦᎵᏉᏗᏳ ᏗᎦᎳᏫᎢᏍᏗᏱ ᎤᏂᏗ ᎨᏒ ᏓᏁᎶᏛᎩ; ᎾᏍᎩ ᎾᏂᎥ ᎤᏁᏅᏛ ᎨᎦᏎᏍᏗᏱ, ᏔᎳᏍᎪᎯ ᎢᏳᎾᏕᏘᏴᏛ ᏅᏛᎴᏅᏛ ᎠᎴ ᎤᎶᏒᏍᏗ, ᎾᏍᎩ ᏑᏓᎵᏧᏈ ᎢᏯᎦᏴᎵ, ᎠᎴ ᏦᎢ ᎢᏯᎦᏴᎵ, ᎠᎴ ᎯᏍᎩᏧᏈ ᎠᎴ ᎯᏍᎦᏍᎪᎯ ᎢᏯᏂᏛ ᎨᏒᎩ.
ᎾᏍᎩᏃ ᎠᏍᎪᎯᏧᏈ ᏔᎸᏗ ᎢᏳᏓᎨᏛ ᎤᏁᎬ ᎠᏕᎸ ᎤᏂᏅᎢ ᎤᏅᏅᏬᏔᏅᎩ ᏚᏃᏢᏔᏅᎩ ᏓᏔᎴᏒ ᎦᎸᏉᏗᏳ ᏗᎦᎳᏫᎢᏍᏗᏱ ᎪᎱᏍᏗ ᏗᎬᏙᏗ, ᎠᎴ ᏓᏔᎴᏒ ᎠᏰᏙᎳᏛᏗ ᎪᎱᏍᏗ ᏗᎬᏙᏗ; ᎾᏍᎩ ᎠᏍᎪᎯᏧᏈ ᏓᏔᎴᏒ ᏚᏃᏢᏔᏅᎩ ᎠᏍᎪᎯᏧᏈ ᏔᎸᏗ; ᏌᏉ ᏔᎸᏗ ᏌᏉ ᎠᏔᎴᏒ ᎤᏃᏢᏔᏅᎩ.
ᎾᏃ ᏌᏉ ᎢᏯᎦᏴᎵ ᎦᎵᏉᎩᏧᏈ ᎠᎴ ᎦᎵᏆᏍᎪᎯ ᎯᏍᎩᎦᎵ ᏎᎩᎵ ᏗᎦᏙᏌᏗᏍᏗᏱ ᏚᏬᎷᏔᏅᎩ, ᎾᏍᎩ ᏗᎦᎫᏍᏛᏗᏱ ᏤᎯ, ᎠᎴ ᏚᏭᏢᏅᎩ ᎾᏍᎩ ᏧᏍᎪᎵ, ᎠᎴ ᏚᏭᏓᏔᏅᎩ.
ᎥᏣᏱᏃ ᎤᎾᎵᏍᎪᎸᏔᏅᎯ ᎦᎵᏆᏍᎪᎯ ᏔᎸᏗ ᎢᏳᏓᎨᏛ ᎨᏒᎩ, ᏔᎵᏃ ᎢᏯᎦᏴᎵ ᏅᎩᏧᏈ ᏎᎩᎵ ᎨᏒᎩ.
ᎾᏍᎩᏃ ᏚᏬᏢᏔᏅᎩ ᏓᏔᎴᏒ ᎦᎶᎯᏍᏗᏱ ᏤᎯ ᎾᏍᎩ ᎦᎵᏦᏛ ᏗᎦᎳᏫᎢᏍᏗᏱ ᎦᎶᎯᏍᏗᏱ, ᎠᎴ ᎠᏥᎸ ᎨᎳᏍᏗᏱ ᎥᏣᏱ ᎪᏢᏔᏅᎯ, ᎠᎴ ᎥᏣᏱ ᎪᏢᏔᏅᎯ ᎠᎦᏯᎷᏗ ᎢᏳᏍᏗ ᎾᎿ ᎡᎯ, ᎠᎴ ᏂᎦᏛ ᎠᏥᎸ ᎨᎳᏍᏗᏱ ᎪᎱᏍᏗ ᏗᎬᏔᏂᏗᏍᏗ.
ᏓᏔᎴᏒᏃ ᎣᏂ ᎬᏩᏚᏫᏛ ᏤᎯ, ᎠᎴ ᏓᏔᎴᏒ ᎣᏂ ᎦᎶᎯᏍᏗᏱ ᏤᎯ, ᎠᎴ ᏂᎦᏛ ᏗᎨᏘᏂᏓᏍᏗ ᎦᎵᏦᏛᎢ, ᎠᎴ ᏂᎦᏛ ᏗᎨᏘᏂᏓᏍᏗ ᎣᏂ ᎬᏩᏚᏫᏛ.
ᎠᏄᏬᏃ ᏕᎭᎷᎨᎢ, ᎠᎴ ᎩᎦᎨ, ᎠᎴ ᎤᏍᎪᏍᏛ ᎩᎦᎨᎢ, ᏗᏄᏬ ᏚᏂᎸᏫᏍᏓᏁᎲ ᏧᎾᏄᏬᏍᏗ ᏚᏃᏢᏅᎩ, ᎦᎸᏉᏗᏳ ᎨᏒ ᏧᏂᎸᏫᏍᏓᏁᏗᏱ, ᎠᎴ ᏚᏃᏢᏅᎩ ᏗᎦᎸᏉᏗ ᎡᎳᏂ ᏧᏄᏬᎢ; ᎾᏍᎩᏯ ᏱᎰᏩ ᎤᏁᏤᎸ ᎼᏏ.
ᎠᎴ ᎡᏉᏗ ᎠᏕᎸ ᏓᎶᏂᎨ ᎤᏬᏢᏔᏅᎩ ᎠᎴ ᏕᎭᎷᎨ ᎠᎴ ᎩᎦᎨ, ᎠᎴ ᎤᏍᏆᏍᏛ ᎩᎦᎨ, ᎠᎴ ᎤᏏᏙᎵ ᎤᏥᎸᎢ ᏗᏏᏓᎵ.
ᎠᏕᎸᏃ ᏓᎶᏂᎨ ᎤᏂᏅᏆᎶᎥᎯ ᏌᎨ ᏄᏅᏁᎸᎩ, ᎤᏯᏅᎯᏃ ᎤᏃᏢᏔᏅᎩ, ᎾᏍᎩ ᎤᏅᏑᏴᏗ ᎠᏄᏬ ᏕᎭᎷᎨᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏏᏙᎵ, ᎤᏥᎸᎢ ᎠᎵᏏᎾᎯᏍᏔᏅᎯ ᏗᎦᎸᏫᏍᏓᏁᎸᎯ ᎨᏒᎩ.
ᏗᎦᏅᏬᏃ ᏤᎯ ᏚᏃᎷᎾᎩ ᎾᏍᎩ ᎾᎿ ᏗᎫᏓᏙᏗᏱ; ᎾᏍᎩ ᏔᎵ ᏓᏍᏛ ᏕᎫᏔᏛᎩ.
ᎠᏓᏠᏍᏗ ᎡᏉᏗ ᎤᏤᎵ ᎦᎸᏍᏙᏗ ᎾᎿ ᎫᏓᏛᎢ, ᎤᏠᏱ ᎪᏢᏔᏅᎯ ᎨᏒᎩ, ᎾᏍᎩ ᏂᎬᏅ ᎪᏢᏒᎢ; ᎠᏕᎸ ᏓᎶᏂᎨ ᎪᏢᏛᎩ, ᎠᎴ ᏕᎭᎷᎨᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᏅᏏᏙᎵ ᎤᏥᎸᎢ ᏗᏏᏓᎵ; ᎾᏍᎦᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᎣᏂᎦᏃ ᏅᏯ ᏚᏃᏢᏅᎩ ᎠᏕᎸ ᏓᎶᏂᎨ ᏅᏯᏍᎦᎪᏗᏱ ᏚᏂᎧᏅᎩ, ᏕᎪᏪᎸᎩ ᎾᏍᎩᏯ ᎠᏐᎥᏍᏙᏗ ᏂᎬᏅ ᎪᏪᎸᎢ, ᏚᎾᏙᎥ ᎢᏏᎵ ᏧᏪᏥ ᏕᎪᏪᎸᎩ.
ᏗᎦᏅᏬᏃ ᎡᏉᏗᏱ ᏚᏪᎧᏅᎩ, ᎾᏍᎩ ᏅᏯ ᎢᏏᎵ ᏧᏪᏥ ᎨᎦᏅᏓᏗᏍᏙᏗ ᎨᏒᎩ; ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᎠᏓᏁᏣᏍᏚᎶᏃ ᎤᏬᏢᏅᎩ ᎠᎵᏏᎾᎯᏍᏔᏅᎯ ᏗᎦᎸᏫᏍᏓᏁᎸᎯ ᎨᏒᎩ, ᎡᏉᏗ ᏂᎬᏅ ᎾᏍᎩᏯ ᏂᎬᏅᎩ; ᎪᏢᏛᎩ ᎠᏕᎸ ᏓᎶᏂᎨ, ᎠᎴ ᏕᎭᎷᎨᎢ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᎠᎴ ᎤᏥᎸᎢ ᎤᏏᏙᎵ ᏗᏏᏓᎵ.
ᎢᎦᏱᏛᎭ ᎨᏒᎩ; ᎠᏰᎦᎵ ᏄᏅᏁᎸᎩ ᎤᏃᏢᏅ ᎠᏓᏁᏣᏍᏚᎶᎢ; ᎠᏓᏬᎯᎳ ᏂᎦᏅᎯᏒᎩ, ᎠᎴ ᎠᏓᏬᎯᎳ ᎾᏯᏛᎢᎩ, ᎠᏰᎦᎸᎩ.
ᎾᎿᏃ ᏅᎩ ᏂᏚᏓᏅᏅ ᏅᏯ ᏚᏂᎧᏅᎩ; ᎢᎬᏱᏱ ᎤᏓᏅᏅ ᎦᏂᎵᏯ, ᎠᎴ ᏙᏆᏏ, ᎠᎴ ᎡᎻᎳ ᏕᎦᎧᎲᎩ; ᎯᎠ ᎾᏍᎩ ᎢᎬᏱᏱ ᎤᏓᏅᏅᎢ.
ᏔᎵᏁᏃ ᎤᏓᏅᏅ ᏕᎦᎧᎲᎩ ᏃᏈᎩ, ᎠᎴ ᏌᏆᏯ, ᎠᎴ ᏗᎹᏂ.
ᏦᎢᏁᏃ ᎤᏓᏅᏅ, ᏤᏏᏂ, ᎠᎴ ᎡᎩᏗ, ᎠᎴ ᎠᎻᏗᏏ.
ᏅᎩᏁᏃ ᎤᏓᏅᏅ, ᏇᎵ, ᎠᎴ ᎣᏂᎩ, ᎠᎴ ᏣᏍᏆ; ᎠᏕᎸ ᏓᎶᏂᎨ ᏅᏯ-ᏗᎦᎪᏗᏱ ᏕᎨᎧᎲᎩ ᎾᎿ ᏗᎦᎪᏗᏱ ᎨᏒᎢ.
ᏅᏯᏃ ᎾᏍᎩᏯ ᎢᏏᎵ ᏧᏪᏥ ᎾᏂᎥ ᏚᎾᏙᎥ ᏂᎦᎥᎩ, ᎾᏍᎩ ᏔᎳᏚ, ᎾᏍᎩᏯ ᎾᏂᎥ ᏚᎾᏙᎥᎢ, ᎾᏍᎩᏯ ᎠᏐᎥᏍᏙᏗ ᏂᎬᏅ ᎪᏪᎸᎢ, ᎠᏂᏏᏴᏫᎭ ᏕᎪᏪᎸᎩ ᏚᎾᏙᎥᎢ, ᎾᏍᎩᏯ ᎾᏂᎥ ᏔᎳᏚ ᎾᏂᎳᏍᏓᎸᎢ.
ᎠᏓᏁᏣᏍᏚᎶᎩᎯᏃ ᏓᏍᏛᎢ, ᏧᏓᏕᏒᏛ ᏚᏃᏢᏅᎩ, ᎠᏕᎸ ᏓᎶᏂᎨ ᏗᏏᏓᎵ ᎪᎱᏍᏗ ᎾᏑᏴᎾ ᏚᏃᏢᏔᏅᎩ.
ᏔᎵᏃ ᏅᏯ-ᏗᎦᎪᏗᏱ ᎠᏕᎸ ᏓᎶᏂᎨ ᏚᏃᏢᏔᏅᎩ, ᎠᎴ ᏔᎵ ᏧᏓᏆᏙᎩ ᎠᏕᎸ ᏓᎶᏂᎨ ᏚᏃᏢᏔᏅᎩ; ᎠᏓᏁᏣᏍᏚᎶᎩᎯᏃ ᏓᏍᏛᎢ ᏚᎾᏔᏅᎩ ᎾᏍᎩ ᏔᎵ ᏧᏓᏆᏙᎩ.
ᎾᏍᎩᏃ ᏔᎵ ᏧᏓᏕᏒᏛ ᏗᏏᏓᎵ ᎠᏕᎸ ᏓᎶᏂᎨ ᏗᎪᏢᏔᏅᎯ; ᏧᏓᏆᏙᎩ ᎠᏓᏁᏣᏍᏚᎶᎩᎯ ᏓᏍᏛᎢ ᏚᎾᏛᏅᎩ.
ᎢᏧᎳᏃ ᏧᏍᎪᎵ ᏧᏓᏕᏒᏛ ᏗᏏᏓᎵ ᎠᏕᎸ ᏓᎶᏂᎨ ᎾᏯ-ᏗᎦᎪᏗᏱ ᏚᏄᏓᎸᏅᎩ, ᏗᎦᏅᏬᏃ ᏤᎯ ᎡᏉᏗᏱ ᎢᎬᏱᏗᏢ ᏚᏂᏯᎸᏅᎩ.
ᏧᏓᏆᏙᎩᏃ ᏔᎵ ᏚᏃᏢᏅᎩ ᎠᏕᎸ ᏓᎶᏂᎨ ᏚᏃᏢᏔᏅᎩ, ᏓᏍᏛᏃ ᎢᏧᎳᏗᏢ ᎠᏓᏁᏣᏍᏚᎶᎩᎯ ᏚᎾᏔᏅᎩ, ᎾᏍᎩ ᎡᏉᏗᏱ ᎠᏍᏛ ᎭᏫᏂᏗᏢ.
ᏂᏗᎬᏩᏓᎴᏃ ᏔᎵ ᏧᏓᏆᏙᎩ ᎠᏕᎸ ᏓᎶᏂᎨ ᏚᏃᏢᏔᏅᎩ, ᎳᎵᏃ ᏗᎦᏅᏬ ᏤᎯ ᎡᏉᏗᏱ ᎭᏫᏂᏗᏢ ᏚᎾᏔᏅᎩ, ᎢᎬᏱᏗᏢ ᏫᏚᏳᎪᏛᎢ, ᏕᎫᏓᏛ ᎾᎥᎢ, ᎡᏉᏗ ᎦᎸᏍᏙᏗ ᎦᎸᎳᏗᏢ.
ᏧᏓᏆᏙᎩᏃ ᏕᎦᏛ ᎠᏓᏁᏣᏍᏚᎶᎩᏱ ᎠᎴ ᎡᏉᏗᏱ ᏚᏄᏓᏔᏅᎩ, ᎤᏅᏔᏅᎩ ᏕᎭᎷᎨ ᎠᏍᏘ, ᎾᏍᎩ ᎦᎸᎳᏗᏢ ᎢᏳᎵᏍᏙᏗᏱ ᎾᏍᎩ ᎾᎿ ᎦᎸᏍᏗ ᎦᎸᎥᎢ ᎡᏉᏗ, ᎾᏍᎩ ᎠᏓᏁᏣᏍᏚᎶ ᎡᏉᏗᏃ ᏧᎾᎦᎴᏅᏗᏱ ᏂᎨᏒᎾ; ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᎠᏄᏬᏃ ᎡᏉᏗ ᎭᏫᏂᏗᏢ ᎠᏄᏬᏍᏗ ᎤᏬᏢᏅᎩ, ᎬᏅᎯ ᎠᏄᏬ ᎤᏬᏢᏔᏅᎩ, ᏕᏯᎷᎨᏍᏛᎭ ᎨᏒᎩ.
ᎠᏄᏬᎩᎯᏃ ᎠᏰᎵ ᎠᏔᎴᏒᎩ, ᎭᏆᏥᏂᏱ ᏣᏔᎴᏐ ᎾᏍᎩᏯᎢ, ᎠᎴ ᎠᎬᏔᏅᏛᎩ ᎠᏔᎴᏒ ᎬᏩᏚᏫᏛ, ᎾᏍᎩ ᎤᏓᏣᎦᎸᏗᏱ ᏂᎨᏒᎾ.
ᎦᏓᎷᏯᏛᏃ ᎠᏄᏬᎩᎯ ᏆᎻᏆᏂ ᏚᏃᏢᏅᎩ, ᏕᎭᎷᎨ, ᎠᎴ ᎩᎦᎨ, ᎠᎴ ᎤᏍᎪᏍᏛ ᎩᎦᎨ, ᎠᎴ ᎤᏥᎸᎢ ᏗᏏᏓᎵ ᏚᏃᏢᏔᏅᎩ.
ᎤᎭᎸᏂᎯᏃ ᏚᏃᏢᏅᎩ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᎾ ᏚᏃᏢᏔᏅᎩ, ᎠᏰᎵᏃ ᏚᎾᏔᏅᎩ ᎤᎭᎸᏂᎯ ᏆᎻᏆᏂ ᏕᎦᏛᎢ, ᎦᏓᎷᏯᏛ ᎠᏄᏬᎩᎯ, ᎬᏩᏚᏫᏛ ᏆᎻᏆᏂ ᏕᎦᏛ ᎠᏰᎵ;
ᎤᎭᎸᏂᎯ ᎠᎴ ᏆᎻᏆᏂ, ᎤᎭᎸᏂᎯ ᎠᎴ ᏆᎻᏆᏂ ᏕᎦᏛᎩ ᎬᏩᏚᏫᏛ ᎦᏓᎷᏯᏛ ᎠᏄᏬ ᏚᏂᎸᏫᏍᏓᏁᎲ ᎠᏄᏬᏍᏗ; ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᎠᎴ ᏗᏄᏬ ᎤᏥᎸᎢ ᎤᏏᏙᎵ ᏚᏃᏢᏔᏅᎩ, ᎬᏅᎯ ᎨᏒᎩ, ᎾᏍᎩ ᎡᎳᏂ ᎠᎴ ᎾᏍᎩ ᏧᏪᏥ ᏧᎾᏄᏪᏍᏗ.
ᎠᎴ ᎠᎵᏍᏚᎶ ᎤᏏᏙᎵ ᎤᏥᎸᎢ ᎤᏃᏢᏔᏅᎩ, ᎠᎴ ᏧᏬᏚᎯ ᏗᎵᏍᏚᎶ ᎤᏥᎸ ᎤᏏᏙᎵ ᏗᎪᏢᏔᏅᎯ, ᎠᎴ ᏧᏥᎸ ᏗᏑᎶ ᎤᏏᏙᎵ ᏗᏏᏓᎵ ᏚᏃᏏᏔᏅᎩ.
ᎠᎴ ᎠᏓᏠᏍᏗ ᎤᏏᏙᎵ ᎤᏥᎸᎢ ᏗᏏᏓᎵ ᎤᏃᏢᏔᏅᎩ, ᎠᎴ ᏕᎭᎷᎨ, ᎠᎴ ᎩᎦᎨᎢ, ᎠᎴ ᎤᏍᎪᏍᏛ ᎩᎦᎨᎢ, ᏴᎩ ᎬᏗ ᎪᏪᎳᏅᎯ; ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᎠᏯᏖᎾᏃ ᎦᏯᎸᏗ ᎦᎸᏉᏗᏳ ᎠᎵᏍᏚᎶᎩᎯ ᎤᏃᏢᏅᎩ ᎠᏕᎸ ᏓᎶᏂᎨ ᎪᎱᏍᏗ ᎾᏑᏴᏅ ᎤᏃᏢᏔᏅᎩ, ᎠᎴ ᎤᏃᏪᎳᏅᎩ ᎾᎿᏂ ᎠᏐᎥᏍᏙᏗᏱ ᏥᏕᎪᏪᎶ ᎾᏍᎩᏯᎢ, ᎯᎠ ᏄᏍᏛᎩ; ᏱᎰᏩ ᎤᏤᎵ ᎦᎸᏉᏗᏳ ᎢᎬᏁᎸᎯ.
ᎾᎿᏃ ᎤᏃᎵᏌᏛᏅᎩ ᎠᏇᎷᏍᏗ ᎢᏳᏍᏗ ᏕᎭᎷᎨᎢ, ᎾᏍᎩ ᎠᏍᏓᏱᏗᏍᏙᏗ ᎠᎵᏍᏚᎶᎩᎯ ᎦᎸᎳᏗ; ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᎾᏍᎩᏃ ᏂᎦᏛ ᏗᎦᎸᏫᏍᏓᏁᏗ ᎨᏒ ᎠᏃᏢᏍᎬ ᎦᎵᏦᏙᏙᏗ ᏗᎦᎳᏫᎢᏍᏗᏱ ᎤᏂᏍᏆᏛᎩ; ᎠᎴ ᎢᏏᎵ ᏧᏪᏥ ᏄᎾᏛᏁᎸᎩ ᎾᏍᎩᏯ ᏂᎦᏛ ᏱᎰᏩ ᏄᏪᏎᎸ ᎤᏁᏤᎸ ᎼᏏ; ᎾᏍᎩᏯ ᏄᎾᏛᏁᎸᎩ.
ᎦᎵᏦᏙᏙᏗᏃ ᎼᏏ ᎤᏂᏲᎮᎸᎩ ----- ᎦᎵᏦᏙᏙᏗ ᎠᎴ ᏂᎦᏛ ᎤᏤᎵ ᎪᎱᏍᏗ ᎬᏔᏂᏓᏍᏗ, ᏧᏤᎵ ᏗᎫᏓᎸᏗᏱ, ᏧᏤᎵ ᏧᏯᏖᎾ, ᏧᏤᎵ ᏗᏍᏆᎾᎳᏗᏍᏗ, ᎠᎴ ᏧᏤᎵ ᏗᎦᎫᏍᏛᏗ, ᎠᎴ ᏧᏤᎵ ᏓᏔᎴᏒᎢ.
ᎠᎴ ᎫᏢᏗ ᎤᏂᏃᏕᎾ ᎦᏁᎦ ᎩᎦᎨ ᎪᏢᏔᏅᎯ, ᎠᎴ ᎫᏢᏗ ᏓᎭᏏ ᎦᏁᎦ ᎪᏢᏔᏅᎯ, ᎠᎴ ᎠᏰᏙᎳᏛᏗ ᎾᏍᎩ ᎫᏢᏗ;
ᎦᏁᏌᎢ ᏗᎧᎿᏩᏛᏍᏗ ᎦᎶᏗᏱ, ᎦᏅᏍᏙᏗ ᎠᎴ ᎫᏢᏗ,
ᎦᏍᎩᎶ ᏂᎦᏛᏃ ᎪᎱᏍᏗ ᏗᎬᏔᏂᏓᏍᏗ ᎾᎿ ᏗᏠᏗ, ᎠᎴ ᎠᎦᏙᏗ ᎦᏚ,
ᏗᏨᏍᏙᏗ ᏗᎦᎪᏗᏱ ᎪᎱᏍᏗ ᎾᏑᏴᎾ, ᎪᎢ ᏗᏟᏍᏗ ᏗᏨᏍᏙᏗ ᎾᎿ ᏗᎦᎪᏗ, ᎾᏍᎩ ᏗᏨᏍᏙᏗ ᏗᎦᏅᏃᏗ ᏗᎦᎪᏗ, ᎠᎴ ᏂᎦᏛ ᎪᎱᏍᏗ ᏗᎬᏔᏂᏓᏍᏗ ᎾᎿ ᏤᎯ, ᎠᎴ ᎪᎢ ᎢᎦ ᎠᏘᏍᏙᏗ.
ᎠᎴ ᎠᏕᎸ ᏓᎶᏂᎨ ᎪᏢᏔᏅᎯ ᎠᏥᎸ ᎨᎳᏍᏗᏱ, ᎠᎴ ᎪᎢ ᎠᏠᏁᏗ, ᎠᎴ ᎤᎦᎾᏍᏛ ᎬᏙᏗ, ᎠᎴ ᎦᎵᏦᏛ ᎦᎶᎯᏍᏗᏱ ᎠᏰᏙᎳᏛᏗ;
ᎥᏣᏱ ᎪᏢᏔᏅᎯ ᎠᏥᎸ ᎨᎳᏍᏗᏱ, ᎠᎴ ᎾᎿ ᎡᎯ ᎠᎦᏯᎷᏗ ᎢᏳᏍᏗ ᎥᏣᏱ ᎪᏢᏔᏅᎯ, ᏧᏤᎵ ᎦᏅᏍᏙᏗ, ᎠᎴ ᏂᎦᏛ ᏧᏤᎵ ᎪᎱᏍᏗ ᏗᎬᏔᏂᏓᏍᏗ, ᏗᎪᏑᎴᏗ, ᎠᎴ ᎾᎿ ᎠᏠᏗᏱ;
ᏗᏰᏙᎳᏛᏗ ᎣᏂ ᎪᏢᏒᎢ, ᏗᎦᎫᏍᏛᏗ ᎠᎴ ᏓᏔᎴᏒᎢ, ᎠᎴ ᎣᏂ ᎪᏢᏒ ᎦᎶᎯᏍᏗᏱ ᎠᏰᏙᎳᏛᏗ, ᎠᏍᏕᏱᏛ ᏧᏤᎵᎦ, ᎠᎴ ᏧᏤᎵ ᏗᎨᏗᏂᏓᏍᏗ, ᎠᎴ ᏂᎦᏛ ᎪᎱᏍᏗ ᏗᎬᏔᏂᏓᏍᏗ ᏚᏂᎸᏫᏍᏓᏁᎲ ᎦᎵᏦᏛᎢ, ᎾᏍᎩ ᎦᎵᏦᏛ ᏗᎦᎳᏫᎢᏍᏗᏱ.
ᏗᏄᏬ ᏙᎸᏫᏍᏓᏁᎲ ᏗᏄᏬᏍᏗ, ᎾᏍᎩ ᎦᎸᏉᏗᏳ ᎨᏒ ᏙᎸᏫᏍᏓᏁᎲᎢ, ᎦᎸᏉᏗᏳ ᏗᏄᏬ ᎡᎳᏂ ᎠᏥᎸ ᎨᎶᎯ ᏧᏤᎵᎦ, ᎠᎴ ᎾᏍᎩ ᏧᏪᏥ ᏧᎾᏄᏬ, ᎾᏍᎩ ᏧᏂᎸᏫᏓᏁᏗᏱ ᎠᏥᎸ ᎨᎶᎯ ᏧᎸᏫᏍᏓᏁᏗ ᏚᏂᎸᏫᏍᏓᏁᎲᎢ.
ᎾᏍᎩᏯ ᏂᎦᏛ ᏱᎰᏩ ᏄᏪᏎᎸ ᎤᏁᏤᎸ ᎼᏏ, ᎾᏍᎩ ᎢᏏᎵ ᏧᏪᏥ ᎤᏃᏢᏅᎩ ᏂᎦᏛ ᏗᎦᎸᏫᏍᏓᏁᏗ.
ᎼᏏᏃ ᏚᎧᎿᏅᎩ ᏂᎦᏛ ᏗᎦᎸᏫᏍᏓᏁᏗ ᎨᏒᎢ, ᎠᎴ ᎬᏂᏳᏉ, ᎾᏍᎩᏯ ᏱᎰᏩ ᏄᏪᏒ ᎤᏁᏨ ᏄᏅᏁᎸ ᎥᎨᏒᎩ, ᎾᏍᎩᏯ ᏄᏅᏁᎸ ᎥᎨᏒᎩ, ᎼᏏᏃ ᎣᏍᏛ ᏚᏁᏤᎸᎩ.
ᏱᎰᏩᏃ ᎤᏁᏤᎸᎩ ᎼᏏ ᎯᎠ ᏄᏪᏎᎸᎩ,
ᎢᎬᏱᏱ ᎢᎦ ᎢᎬᏱᏱ ᎧᎴᏍᏗ ᏅᏙ ᎯᎧᏅᎭ ᎦᎵᏦᏛ ᏗᎦᎳᏫᎢᏍᏗᏱ.
ᎾᎿᏃ ᎯᏛᎭ ᎦᏁᏌᎢ ᏗᎧᎿᏩᏛᏍᏗ ᏗᎦᎶᏗᏱ, ᎠᎴ ᎦᏁᏌᎢ ᎠᏰᏙᎳᏛᏗ ᎱᏢᏔᏅᎭ.
ᎠᎴ ᎦᏍᎩᎶ ᎯᏴᏔᏂᎸᎭ, ᎠᎴ ᎣᏍᏛ ᏕᎯᏝᏅᎭ ᎾᎿ ᎣᏍᏛ ᏗᏠᏗ ᎨᏒᎢ; ᎠᎴ ᏗᏨᏍᏙᏗ ᏗᎦᎪᏗᏱ ᎯᏴᏔᏂᎸᎭ, ᎠᎴ ᏕᎯᏨᏍᏔᏅᎭ ᏗᏨᏍᏙᏗ.
ᎠᎴ ᎠᏥᎸ ᎨᎳᏍᏗᏱ ᎠᏕᎸ ᏓᎶᏂᎨ ᎪᏢᏔᏅᎯ, ᎾᎿ ᎦᏩᏒᎩ ᎬᏙᏗᏱ, ᎯᎧᏅᎭ ᎢᎬᏱᏗᏢ ᎦᏁᏌᎢ ᏥᏴ ᎾᏍᎩ ᏗᎧᎿᏩᏛᏍᏗ ᏗᎦᎶᏗᏱ, ᎠᎴ ᎦᎵᏦᏛ ᎦᎶᎯᏍᏗᏱ ᎦᏛᏗ ᎯᏰᏙᎳᏛᏅᎭ.
ᎠᎴ ᎠᏥᎸ ᎨᎳᏍᏗᏱ ᎾᏍᎩ ᎠᎪᎲᏍᏔᏅᎯ ᎠᎵᏍᎪᎸᏙᏗᏱ, ᎯᎧᏅᎭ ᎦᎶᎯᏍᏗᏱ ᎢᎬᏱᏗᏢ ᎾᏍᎩ ᎦᎵᏦᏛᎢ ᏗᎦᎳᏫᎢᏍᏗᏱ.
ᎠᎴ ᏗᎪᏑᎴᏗᏱ ᎦᎵᏦᏛ ᏗᎦᎳᏫᎢᏍᏗᏱ ᎠᎴ ᎠᏥᎸ ᎨᎳᏍᏗᏱ ᎠᏰᎵ ᎯᎧᏅᎭ, ᎠᎴ ᎠᎹ ᎾᎿ ᎯᏢᎭ.
ᎠᎴ ᎬᏩᏚᏫᏛ ᎯᎧᏅᎭ ᎣᏂ ᎪᏢᏒᎢ, ᎠᎴ ᎭᏛᏅᎭ ᎠᏰᏙᎳᏛᏗ ᎣᏂ ᎦᎶᎯᏍᏗᏱ.
ᎠᏠᏁᏗᏃ ᎪᎢ ᎯᏁᎩᏒᎭ, ᎠᎴ ᎯᎶᏁᏔᏅᎭ ᎦᎵᏦᏛᎢ, ᎠᎴ ᏂᎦᏛ ᎾᎿ ᎠᎿᎥᎢ, ᎠᎴ ᎦᎸᏉᏗᏳ ᏅᏁᎸᎭ, ᎠᎴ ᏂᎦᏛ ᎪᎱᏍᏗ ᏗᎬᏔᏂᏓᏍᏗ ᎾᎿ ᏓᎲᎢ; ᎦᎸᏉᏗᏳᏃ ᎨᏎᏍᏗ.
ᎠᎴ ᎠᏥᎸ ᎨᎳᏍᏗᏱ ᎾᏍᎩ ᎠᎪᎲᏍᏔᏅᎯ ᎠᎵᏍᎪᎸᏔᏁᏗᏱ ᎯᎶᏁᎥᎭ, ᎠᎴ ᏂᎦᏛ ᎾᎿ ᎪᎱᏍᏗ ᏗᎬᏔᏂᏓᏍᏗ, ᎠᎴ ᎦᎸᏉᏗᏳ ᏅᏁᎸᎭ ᎠᏥᎸ ᎨᎳᏍᏗᏱ; ᎠᎴ ᎤᏣᏔᏅᎯ ᎦᎸᏉᏗᏳ ᎨᏎᏍᏗ ᎠᏥᎸ ᎨᎳᏍᏗᏱ.
ᎠᎴ ᏗᎪᏑᎴᏗᏱ ᎠᎴ ᎾᏍᎩ ᎾᎿ ᎠᏠᏗᏱ ᏕᎯᎶᏁᎥᎭ, ᎠᎴ ᎦᎸᏉᏗᏳ ᏂᏕᎲᎸᎭ.
ᎡᎳᏂᏃ ᎠᎴ ᎾᏍᎩ ᏧᏪᏥ ᎩᏯᏘᏃᎸᎭ ᎦᎵᏦᏛ ᎦᎶᎯᏍᏗᏱ ᏗᎦᎳᏫᎢᏍᏗᏱ, ᎠᎴ ᎠᎹ ᎩᏯᏬᏍᏔᏅᎭ.
ᎡᎳᏂᏃ ᏗᎦᎸᏉᏗ ᏗᏄᏬ ᏕᎯᏄᏬᎥᎭ, ᎠᎴ ᎯᎶᏁᎥᎭ, ᎠᎴ ᎦᎸᏉᏗᏳ ᏂᏴᏁᎸᎭ; ᎠᎴ ᎪᎱᏍᏗ ᎠᏆᏛᏁᎸᎭ ᎠᏥᎸ ᎨᎶᎯ ᏧᎸᏫᏍᏓᏁᏗ ᎨᏒᎢ.
ᎠᎴ ᎾᏍᎩ ᏧᏪᏥ ᎩᏯᏘᏃᎸᏲ ᎠᎴ ᏗᏄᏬ ᏕᎩᏄᏬᎥᎭ;
ᎠᎴ ᎩᎶᏁᎥᎭ, ᎾᏍᎩᏯ ᎤᏂᏙᏗ ᏨᏘᎶᏁᎢ, ᎪᎱᏍᏗ ᎬᏆᏛᏁᎸᎭ ᎠᏥᎸ ᎨᎶᎯ ᏧᎸᏫᏍᏓᏁᏗ ᎨᏒᎢ; ᎾᏍᎩᏃ ᎨᏥᎶᏁᎥ ᎠᏥᎸ ᎠᏁᎶᎯ ᎨᏒ ᎠᏎ ᏭᏍᏗᏥᎯᏍᏗ ᏂᎨᏒᎾ ᎨᏎᏍᏗ ᎾᏍᎩ ᎾᎾᏓᏁᏟᏴᏏᏒᎢ.
ᎾᏍᎩ ᏄᏛᏁᎸᎩ ᎼᏏ; ᎾᏍᎩᏯ ᏂᎦᏛ ᏱᎰᏩ ᏄᏪᏎᎸ ᎤᏁᏤᎸ, ᎾᏍᎩ ᏄᏛᏁᎸᎩ.
ᎯᎠᏃ ᏄᎵᏍᏔᏅᎩ ᎢᎬᏱ ᎧᎸ ᏅᏙ ᏔᎵᏁ ᎤᏕᏘᎬᏌᏓᏒ, ᎢᎬᏱ ᎢᎦ ᏅᏙ ᎧᎸ, ᎤᏂᎧᏅᎦ ᎦᎵᏦᏛᎢ.
ᎼᏏᏃ ᎤᏪᎧᏅᎩ ᎦᎵᏦᏛᎢ, ᎠᎴ ᏚᏍᏓᏱᏛᎩ ᏓᏔᎴᏒᎢ, ᎠᎴ ᏧᏯᏖᎾ ᏚᏪᎧᏅᎩ, ᎠᎴ ᏗᏍᏆᎾᎳᏗᏍᏗ ᏚᏍᏆᎾᎳᏛᎩ, ᎠᎴ ᏗᎦᎫᏍᏛᏗ ᏚᏪᎧᏅᎩ,
ᎠᎴ ᎤᏰᏙᎳᏛᏅᎩ ᎠᏄᏬ ᎤᏭᏢᏔᏅᎩ ᎦᎵᏦᏛᎢ, ᎠᎴ ᎫᏢᏗ ᎦᎵᏦᏛ ᎾᎿ ᎦᏚᎢᏗᏢ ᎤᏢᏅᎩ; ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᏗᎧᎿᏩᏛᏍᏗᏃ ᏚᎩᏒᎩ, ᎠᎴ ᎦᏁᏌᎢᎯ ᏚᎳᏅᎩ, ᎠᎴ ᎦᏅᏍᏙᏗ ᎦᏁᏌᎢᎯ ᏚᏝᏛᎩ, ᎫᏢᏗᏃ ᎦᏁᏌᎢᎯ ᎦᏚ ᎤᏝᏛᎩ.
ᎦᏁᏌᎢᏃ ᎦᎵᏦᏛ ᎤᏴᏔᏂᎸᎩ, ᎠᎴ ᎠᏰᏙᎳᏛᏗ ᎫᏢᏗ ᎤᏰᏙᎳᏓᏅᎩ, ᎠᎴ ᎤᏭᏢᏅᎩ ᎦᏁᏌᎢ ᏗᎧᎿᏩᏛᏍᏗ ᏕᎦᎸᎢ, ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᎦᏍᎩᎶᏃ ᎦᎵᏦᏛ ᏗᎦᎳᏫᎢᏍᏗᏱ ᎤᏴᏔᏅᎩ, ᏧᏴᏢ ᎢᏗᏢ ᎦᎵᏦᏛ ᎤᏪᎧᏅᎩ, ᎠᏰᏙᎳᏛ ᏙᏱᏗᏢ.
ᎦᏚᏃ ᎾᎿ ᎤᏅᏃᏔᏅᎩ ᏱᎰᏩ ᏗᎧᏅᎢ; ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᎠᎴ ᏗᏨᏍᏙᏗ ᏗᎦᎪᏗ ᎦᎵᏦᏛ ᏗᎦᎳᏫᎢᏍᏗᏱ ᎤᏪᎧᏅᎩ ᎦᏍᎩᎶ ᎦᏍᎩᎸ ᏧᏳᎪᏗ ᏧᎦᎾᏮ ᏫᏚᏳᎪᏛ ᎦᎵᏦᏛᎢ.
ᎠᎴ ᏗᏨᏍᏙᏗ ᏚᏨᏍᏔᏅᎩ ᏱᎰᏩ ᏓᎧᏅᎢ; ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᎠᏥᎸᏃ ᎨᎳᏍᏗ ᎠᏕᎸ ᏓᎶᏂᎨ ᎪᏢᏔᏅᎯ ᎦᎵᏦᏛ ᏗᎦᎳᏫᎢᏍᏗᏱ ᎤᏪᎧᏅᎩ, ᎠᏰᏙᎳᏛ ᎢᎬᏱᏗᏢ.
ᎤᎦᎾᏍᏛᏃ ᎦᏩᏒᎩ ᎾᎿ ᎤᏩᏔᏅᎩ, ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᎦᎶᎯᏍᏗᏱᏃ ᎦᎵᏦᏛ ᎠᏰᏙᎳᏛᏗ ᎤᏛᏅᎩ.
ᎠᏥᎸᏃ ᎨᎳᏍᏗᏱ ᎾᏍᎩ ᎠᎪᎲᏍᏔᏅᎯ ᎠᎵᏍᎪᎸᏙᏗᏱ ᎦᎵᏦᏛ ᎦᎶᎯᏍᏗᏱ ᎾᎥ ᎤᏪᎧᏅᎩ ᎾᏍᎩ ᎦᎵᏦᏛ ᏗᎦᎳᏫᎢᏍᏗᏱ, ᎠᎴ ᎾᎿ ᎤᎾᎵᏍᎪᎸᏔᏅᎩ ᎠᎪᎲᏍᏔᏅᎯ ᎠᎵᏍᎪᎸᏙᏗ, ᎠᎴ ᎢᏒ ᎠᎵᏍᎪᎸᏙᏗ; ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᏗᎪᏑᏗᏱᏃ ᎦᎵᏦᏛ ᏗᎦᎳᏫᎢᏍᏗᏱ ᎠᏥᎸᏃ ᎨᎳᏍᏗᏱ ᎠᏰᎵ ᎤᏪᎧᏅᎩ, ᎠᎴ ᎠᎹ ᎾᎿ ᎤᏢᎩ, ᎾᏍᎩ ᎠᏙᏑᎴᏗᏱ.
ᎼᏏᏃ ᎠᎴ ᎡᎳᏂ, ᎠᎴ ᎾᏍᎩ ᏧᏪᏥ, ᎾᎿ ᏚᏃᏑᎴᎥᎩ ᏧᏃᏰᏂ ᎠᎴ ᏧᎾᎳᏏᏕᏂ.
ᎦᎵᏦᏛ ᏗᎦᎳᏫᎢᏍᏗᏱ ᏩᏂᏴᎲ, ᎠᎴ ᎠᏥᎸ ᎨᎳᏍᏗᏱ ᎾᎥ ᎠᏂᎷᎩ, ᎠᎾᏙᏑᎴᏍᎬᎩ; ᎾᏍᎩᏯ ᏱᎰᏩ ᏄᏪᏎᎸ ᎤᏁᏤᎸ ᎼᏏ.
ᎠᎴ ᎤᎵᏦᏔᏅᎩ ᎤᏚᏫᏛ ᎦᎵᏦᏛ ᎠᎴ ᎠᏥᎸ ᎨᎳᏍᏗᏱ ᎦᎧᎲᎢ, ᎠᎴ ᎤᏰᏙᎳᏛᏅᎩ ᎠᏰᏙᎳᏛᏗ ᎣᏂ ᎦᎶᎯᏍᏗᏱ.  ᎾᏍᎩᏃ ᎼᏏ ᎤᏍᏆᏛᎩ ᏗᎦᎸᏫᏍᏓᏁᏗ ᎨᏒᎢ.
ᎤᎶᎩᎸᏃ ᎤᏭᏢᏅᎩ ᎦᎵᏦᏛ ᏗᎦᎳᏫᎢᏍᏗᏱ, ᎠᎴ ᏱᎰᏩ ᏚᎸᏌᏛ ᎤᎧᎵᎸᎩ ᎦᎵᏦᏛᎢ.
ᎼᏏᏃ ᎥᏝ ᏰᎵ ᏫᎬᏩᏴᏍᏗ ᏱᎨᏎ ᎦᎵᏦᏛ ᏗᎦᎳᏫᎢᏍᏗᏱ, ᎤᎶᎦᎸᏰᏃ ᎾᎿ ᎤᎩᎸᎩ, ᎠᎴ ᏚᎸᏌᏛ ᏱᎰᏩ ᎤᎧᎵᎸ ᎦᎵᏦᏛᎢ.
ᎤᎶᎩᎸᏃ ᎠᎵᏌᎳᏛᎦ ᎾᎿ ᏗᎦᎳᏫᎢᏍᏗᏱ ᎦᎸᎳᏗᏢ ᏄᏛᏅᎢ, ᎢᏏᎵ ᏧᏪᏥ ᎠᎾᏂᎩᏍᎬᎩ ᏩᏂᎦᏛᎢ.
ᎢᏳᏍᎩᏂ ᎤᎶᎩᎸ ᏄᎵᏌᎳᏓᏅᎾ ᏱᎩ, ᎥᏝ ᏱᎾᏂᎩᏍᎨ ᎬᏂ ᎾᎯᏳ ᎢᎦ ᎠᎵᏌᎳᏛᎦ.
ᎤᎶᎩᎸᏰᏃ ᏱᎰᏩ ᎤᏤᎵᎦ ᎦᎵᏦᏛ ᎤᎩᎸᎩ ᎢᎦ ᎨᏒᎢ, ᎠᏥᎸᏃ ᎤᎩᎸᎩ ᏒᏃᏱ, ᏓᏂᎧᏅ ᎾᏅᎥ ᎢᏏᎵ ᏏᏓᏁᎸᎯ ᎨᏒᎢ, ᏂᎦᏅᎯᏒ, ᏂᎦᏅᎯᏒ ᏚᎾᏂᎩᏒᏒᎢ.